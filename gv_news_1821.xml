<?xml version="1.0" encoding="UTF-8"?>
<corpus>
  <nitf xmlns="http://iptc.org/std/NITF/2006-10-18/" xml:lang="gv">
    <head>
      <pubdata name="Manks Advertiser"
        date.publication="1821-12-13+00:00" type="print"/>
    </head>
    <body>
      <body.head>
        <hedline><hl1>Dys Robin Briw</hl1></hedline>
      </body.head>
      <body.content>
        <p>Dys Robin Briw, ny quoi-erbee eh hene ta shirrey cur lesh stiagh
        y Ghaelg reesht.</p>

        <p>Doolish, Jecrean, yn un laa yeig jeh Mee veanagh y yeuree,
        1821.</p>

        <p>Cha s’aym’s nee Robin ny Thom ny Juan t’ort; agh dy veeit mee
        rish yn ennym Robin Briw ’sy phabyr, as dyn ennym elley: agh ta mee
        ouryssagh ny-yeih dy vel shiu myr y çhenn Legion roish nish, as dy
        vel shiu ymmodee; son cheayll mee jiu roie. Ta mee goaill yindys
        cre ta jannoo ort, solley ta! Va mee dy slane kiarail loayrt rhyt
        roish nish, agh duirree mee orrym tammylt, jerkal rish tooilley
        ommijys void. T’eh jeeaghyn nish myr dy r’ou er n’ghoaill fea; agh
        ta mee dooyteilagh dy bee oo ec obbyr reesht, cha leah’s yiow
        caa.</p>

        <p>Cre wooishagh oo? Nee dy chur lesh Gaelg reesht er e toshiaght,
        as myr shen dooney magh schlei as soilshey as tushtey veih
        Manninee? T’ou steetagh dy liooar, raad t’ou gra nagh vel oo
        shirrey lhiettal y Vaarle—ec y traa cheddin dy vel oo moylley
        Gaelg! Vel oo sheiltyn ayns dty chree, dy re blebbinyn sleih?
        Verrym’s fys dhyt er, nee blebbinyn Manninee, mannagh nee!
        Manninagh, t’ou fakin mish, chammah rhyt’s: agh ghoin nearey
        moylley mee-hushtey as lhag-ynsagh da my gheiney çheerey. Shynney
        lhiam ad foddey ro vie dy chraidey moo myr shen, na dy chur lheid y
        vranlaadee ayns nyn ging, as çheu-mooie jeh shen cur shaghrynys er
        y çheeloghe aeg ta girree. Wooishin ad dy heet myr çheernyn
        elley—ynsit—as geyrit, as coamrit lesh schlei; choud’s t’ou uss,
        t’eh laik, son freayll ad sheese dys nyn shenn oayll, nagh loayr ad
        dys earishyn foddey brenneein dy ghlare agh Gaelg. Gow coyrle, lah,
        as bee feagh.</p>
      </body.content>
    </body>
  </nitf>

  <nitf xmlns="http://iptc.org/std/NITF/2006-10-18/" xml:lang="gv">
    <head>
      <pubdata name="Manks Advertiser"
        date.publication="1824-06-10+00:00" type="print"/>
    </head>
    <body>
      <body.head>
        <hedline><hl1>T’eh dooghyssagh</hl1></hedline>
      </body.head>
      <body.content>
        <p>T’eh dooghyssagh da deiney geearree reddyn noa; cha nee edyr son
        dy vel ad veg share na lheid’s v’ad cliaghtit orroo, agh eer son dy
        vel ad noa, as dyn oyr arragh. Ta aigney dooinney myr shen er ny
        chummey, dy vel eh graihagh er caghlaa: shoh dooghys yn annym
        beayn. Ta e breeghyn cha earrooagh nagh vel mooads erbee dy hushtey
        ny dy schlei, fysseree erbee cha dowin as cha soilshit shen, nagh
        vel sthill fondagh as shegin er caghlaa ynsagh. Cha vel lheamys dy
        ve currit son shoh, myr foill—er yn oyr dy vel eh cummey nyn dooie,
        as dy vel eh myr shen pointit cour ymmydyn y vea. Agh lhisagh
        twoaie ve currit da’n jerrey. Caghlaa erbee ta jeh foays, shen as
        shen ynrycan lhisagh ve yn ard red huggey dy yeeaghyn. My t’eh jeh
        foays, t’eh eisht jeh scansh, as lhisagh eh ve taaghit. Mannagh
        vel, lhisagh eh ve jiooldit rish.</p>

        <p>Nish red ta cur brah er nhee dy vel mie as vondeishagh, cha vod
        red erbee ve n’oi. Ta resoon, yn ard-vree t’ayns dooinney, gynsagh
        shin dy plain dy vel yeearree dy ynsagh nhee erbee mie kiarit son
        foays y pheiagh; as er yn oyr shen, t’eh ard-chiarail Yee ny grayse
        dy beagh eh eiyrit da. Ta caghlaa tushtey jeh dagh nhee kiarit dy
        leeideil shin dys foays. Er-y-fa shen t’eh choud shen mie, as t’eh
        ard-chreenaght sheelnaue, dy ooraghey lheid y mian. Son ta miandys
        hene goaill cummey veih’n jerrey ta jeeaghit huggey. Ta tushtey as
        schlei, ta resoonys as keeall jeh caghlaaghyn sorçh jeh foays ayns
        wheesh as dy vel ad dys vondeish.</p>

        <p>Eer myr shen bentyn da’n ynsagh ta ry gheddyn ayns coontaghyn
        naightoilagh cadjin y laa, ny’n çhiaghtin ta goll shaghey. T’eh
        ooilley son soilshaghey shin ayns caghlaaghyn nhee; t’eh myr shen
        cur caa dooin jannoo’n reih shen lhisagh ve ayns pooar dagh unnane
        dy yannoo, jeh ny reddyn ta kiongoyrt rish ’sy theihll. Tra ta shin
        lhaih coontaghyn jeh reiltys, jeh caghlaaghyn taghyrt fud sheshaght
        chadjin, marish ny reddyn ta goaill seose aignaghyn slane
        reiltyssyn as pobble—t’ad ooilley son soilshaghey as son jannoo
        sleih ny share bentyn da annym as callin. T’ad son cur er sleih
        reih ny reddyn s’feeu, as shaghney lheid’s ta neu-vondeishagh.
        Shoh’n foays ta ayns cur magh pabyryn cour y çhiaghtin, ayndoo ta
        dagh nhee ta taghyrt, mie as sie, ayns coorse y theihll dy baghtal
        soilshit—as shoh yn vondeish ta ayns ny jirmayd newspabyr rish.
        Er-y-fa shen, ta lheid feeu moylley, my she shen dy vel y sleih ta
        dy chur magh eh er çheu foays as aigney mie da deiney; bee lheid
        jeh foays cadjin da’n slane theay.</p>
      </body.content>
    </body>
  </nitf>

  <nitf xmlns="http://iptc.org/std/NITF/2006-10-18/" xml:lang="gv">
    <head>
      <pubdata name="Manks Advertiser"
        date.publication="1824-06-17+00:00" type="print"/>
    </head>
    <body>
    <body.head>
      <hedline><hl1>Yn emshyr</hl1></hedline>
    </body.head>
    <body.content>
        <p>S’aalin y traa ta er jeet orrin—s’mie son slaynt—as s’mie son
        soylley yn vea; as cre cha booisal as lhisagh sleih y ve er cur my
        ner yn ghrian sollys jannoo cha boggoil jeh dagh nhee heihlt lesh e
        ghoullyn gerjoil! Agh beggan ta’n wooise ta dy cadjin ennit as
        soilshit son ny toyrtyssyn bannee ta deiney dy ghoaill soylley jeu.
        Er dy chooilley heu yiow main y vunnys aarloo dy hrughanys as dy
        phlaiynt. Jir ad dy vel rour çhirmagh­­—dy vel y faiyr shymley—ny
        messyn ayns gaue ve cummit, son laccal y druight ta gientyn
        messoilys; dy vel ny cretooryn gaueagh goll neeal—as nagh vel
        caslys dy bee palçhey. She, shoh yn red ta marvaanee ny hooirey
        kinjagh shegin er—yn phalçhey.</p>

        <p>Agh eshyn ghow shin ass brein nyn mayrey, as ta dy nyn gummal
        seose er dyn traa ruggyr shin, as dys nyn gione lheeah—as eer dys
        oor y vaaish ta dy nyn ymmyrkey; ny lomarcan echeysyn ta fys cre ta
        dys nyn voays. Dasyn er-y-fa shen lhisagh shin faagail dagh
        nhee—son eshyn yn ayr ain ooilley—shinyn e chloan, as echey share
        ta fys cre share dooin. As my t’eh ny cheayrtyn fakin eh mie dy
        reayll vondeishyn beggey voin, shegin dooin ny-yeih goaill rish dy
        vel ain nastee foddey erskyn nyn doilliu. Liorish e lhiettys jeh
        nyn mian t’eh gynsagh shin—liorish cur orrin gennaghtyn nagh vod
        main veg y yannoo jin hene—t’eh dy chur shin ayns cooinaghtyn dy re
        veihsyn ta dagh nhee; as myr shen t’eh geginagh shin dy yeeaghyn
        seose, as dy chur nyn marrant ynrycan er e feoiltys. My ghoys mayd
        ain hene y chooish ayns eer aght resoon, yiow main dy vel y seihll
        reillt, lurg ooilley, foddey share na oddagh shinyn reill eh, ga dy
        beagh ain nyn aigney. Son dy beagh eh ain, cre yinnagh shin?</p>

        <p>Lhig da dagh eirinnagh reih emshyr er-lheh da hene. Lhig da
        fliaghey y chur lesh neose er e faiyr, as er e vagher foghanagh. Ta
        fer jeeragh son thooilley—da fer elley, echey ta giareeyn as
        lheeantyn, ta çhiass ny greiney ny s’vondeishee. Ec yn un oor jeh’n
        laa ta ooilley shoh dy ve jeant. Cre’n sorçh dy heihll veagh ain?
        Ta’n traagh traa-vuinn,—son eck shoh ta çhiass ny greiney mie. Ta’n
        ghrian as y çhiass eisht freilt cour ny magheryn shen er-lheh; er
        son yn arroo as ny glassyreeyn elley, ta’n fliaghey mie. Cre’n aer
        veagh ain­—cre ny goullyn-twoaie! Thooillaghyn ayns un ynnyd,
        tuittym veih’n vodjal dullyr—çhiass as sollyssid ayns ynnyd elley!
        Ec yn un oor, ’syn un laa, nyn shassoo er mullagh slieau, heeagh
        shin whilleen caghlaa bodjal, as whilleen shilley neu-chadjin as
        verragh nyn dappey voin.</p>

        <p>Agh faag main y thalloo, as vermayd shilley er yn aarkey.
        Whilleen baatey, as ny shlee na ta ardjyn y chombaase, ta daa-yeig
        as feed ayns earroo. Ta dagh unnane oc shirrey goaill coorse
        er-lheh; as er-y-fa shen, ta feme caghlaaghyn geay dy heidey. Nagh
        beagh ad er y cheilley? Cre’n chragh veagh fud ny baatyn—cre’n
        scaalhean er ny lhongyn shiaulley dys whilleen ard er eaghtyr yn
        eaynagh vooar!</p>
      </body.content>
    </body>
  </nitf>

  <nitf xmlns="http://iptc.org/std/NITF/2006-10-18/" xml:lang="gv">
    <head>
      <pubdata name="Mona’s Herald"
        date.publication="1833-09-28+00:00" type="print"/>
    </head>
    <body>
    <body.head>
      <hedline><hl1>Keesh son kied dy varroo ushagyn</hl1></hedline>
    </body.head>
    <body.content>
        <p>Vanninee dooie, my gheiney çheerey hene, eaisht-jee rhym, as
        gow-jee slane tastey jeh ny ta mee goll dy ghra—son t’eh feeu nyn
        imnea! Ta shiu er chlashtyn, dyn dooyt, jeh’n leigh tadyr nish mysh
        jannoo, bentyn da keesh son kied dy varroo ushagyn. Cre hug ayns
        nyn gione lheid yn ommijys cha s’aym—mannagh re dy voddagh fer ny
        jees ny vud oc, ta miandagh er bee blaystal as feieys, goaill ass
        laue dy voddagh ad jannoo gamman jin. Shickyr dy liooar ’sy traa
        t’er n’gholl shaghey, va lheid y roosteyrys surrt, tra haghyr da ve
        aigney baanrit ree ny çhiarn ennagh son freayll ooilley ny reddyn
        mie da hene. Agh nish ta sleih son toiggal ny share—ta fys as
        shickyrys oc dy vel cairys ec dagh dooinney da e chooid, as nagh
        b’lhoys da fer erbee çheet stiagh er e circle nagh vel eh lowal
        jeh, chamoo vees eh spooillit noi e yioin.</p>

        <p>Vanninagh! Shoh yn leigh t’ad nish son jannoo noi ayd. T’eh dy
        reayll oo veih lhiggey shott er ushag ayns ny magheryn ayd hene,
        choud’s shegin dhyt cur kied da joarree joogh erbee ta fort echey
        geeck daa phunt ’sy vlein dy chur lesh e ghreie-baaish çheu-sthie
        jeh dty gharey—dy jarroo çheu-sthie jeh stundayrt jeh dty chione—as
        goaill y chooid ayd hene ec dty chosh, fegooish dty chied, ny geill
        erbee da dty vaggyrt ny dty oghsan. Vel shoh resoon, my heshee
        gheiney? Nee shoh cairys? Jir shiu dy vel lheid y reamys leighoil,
        ny dy lhisagh eh ve jeant leighoil, choud as ta bree meeyl faagit
        ayns Manninee? Meeyl dooyrt mee! She beishteig s’inshley na meeyl
        yinnagh surranse lheid yn oltooan; son oltooan hrome eh, dy ghra yn
        chooid sloo jeh, dy ve soit orrin myr shen ayns nyn eer magheryn,
        as b’lhoys lhien kionnaghey greie-baaish son ny hymmydyn lowal ain
        hene, fegooish hoshiaght shirrey kied er—quoi? As my haghyrys da
        guiy-feie, ny thunnag, ny patrag, ny eer lhon getlagh shaghey,
        shegin faagail eh da’n chied joarree, da’n chied vaarliagh hed
        harrish nyn gagliagh!</p>

        <p>Veagh shoh naareydagh lhiggey lesh ayns çheer erbee, foddey smoo
        ayns çheer, ny leighyn eck ta resoonagh, as follan, as mie—ta cur
        slane reamys da dy chooilley unnane jannoo cre saillish rish e
        chooid hene. Agh cha vel y leigh noa shoh ennee foast er ve lowit
        jeh liorish y ree, chamoo credjym dy bee eh; as t’eh yindys vooar
        lhiam’s dy row eh rieau er ny chummey er çheu-sthie jeh’n ellan.
        Nee yn Chiare-as-Feed oddagh cur nyn laue dys lheid y leigh? Nee
        slane ooashley yn ellan ghoghe ass laue lheid y red?</p>

        <p>Agh my gheiney çheerey, ny surr-jee lheid dy ve jeant riu.
        Fockle-jee magh nyn giarail dy gow shiu yn leigh jeh dooinney erbee
        ghoys er dy hooyl trooid ny magheryn eu lesh gun; as varr-a-mish
        diu nagh lhoys da. Ta paart er n’yannoo shoh, as tar ad choud shen
        creeney; son lurg shoh cha bee leshtal ec y roosteyr. Ta’n leigh ta
        dy reayll dooin nyn gooid hene ny s’troshey na leigh erbee dy vel
        er ve jeant, ny vees jeant dy bra.</p>

        <p>Slane lhiu. Foddee dy glinn shiu voym reesht. Ta shiartanse dy
        reddyn elley ta foym dy screeu foast, tra vees caa aym.</p>

        <p>Illiam Dhone.</p>

        <p>Mee veanagh yn ouyr, yn 26oo laa, 1833</p>
    </body.content>
  </body>
</nitf>

<nitf xmlns="http://iptc.org/std/NITF/2006-10-18/" xml:lang="gv">
  <head>
    <pubdata name="Mona’s Herald"
      date.publication="1833-12-27+00:00" type="print"/>
  </head>
  <body>
    <body.head>
      <hedline><hl1>Pleadeilys 1</hl1></hedline>
    </body.head>
    <body.content>
      <p>Pleadeilys eddyr daa Vanninagh dooie.</p>

      <p>(Juan as Illiam meeiteil.)</p>

      <p>Juan. — T’ou çheet.</p>

      <p>Illiam. — Ta, t’ou uss çheet neesht.</p>

      <p>J. — Ta moghrey fihn ayn.</p>

      <p>I. — Ta shen ayn, agh ta traa mie rastagh harrish ain.</p>

      <p>J. — Ta dy jarroo. Geayll oo jeh’n lhong va trait laa chaie mooie
      jeh Kione Yurby?</p>

      <p>I. — Dy ve shickyr—nagh row eh ’sy phabyr?</p>

      <p>J. — Cre’n pabyr t’ou uss goaill?</p>

      <p>I. — Ta ghaa ny three jin goaill yn Heral eddyr shin; as shimmey
      oor pleasal t’eh cur orrin ceau; t’eh cur shaghey yn traa, choud’s
      t’eh ginsh jeh ny reddyn ta goll.</p>

      <p>J. — Ta Juan Bouyr as mee hene goaill y Sun eddyr shin. Ta wite
      pleat jeant ayn er y gherrid shoh mychione y Chiare-as-Feed—wite
      çhengleyrys.</p>

      <p>I. — Hoh! Ommijys lah—jus rud dy lhieeney yn duillag.</p>

      <p>J. — Ta ny smoo na shen ayn. Vel oo toiggal ad?</p>

      <p>I. — T’ad mie doillee lhiam ny cheayrtyn, foast strou hene dy vel
      mee lane vie.</p>

      <p>J. — Insh dou cre ta’n fockle liauyr shen meanal,
      ‘rebrezentashyn’. T’ad gusal mennick eh, agh cha vel y cheeall my
      chione cre t’eh meanal.</p>

      <p>I. — Cha s’ayd cre rebrezentashyn! T’ou dty voght glen ny-yeih,
      mannagh s’ayd cre rebrezentashyn. Jeeagh ’sy dicksinerry, ghooinney
      as yiow jeeragh eh. Vel dicksinerry ayd—foddee nagh vel—eeaseeym’s
      nane dhyt.</p>

      <p>J. — Oh ta shenn unnane aym ny lhie er y latt ayns shen sthie, agh
      ta ny duillagyn eck faggys ooilley raipit assjee; agh yioym un ockle
      aynjee foast—nee un duillag shen.</p>

      <p>I. — Cre sheeu dhyt boirey? Inshym’s mee hene dhyt, ghooinney.
      Rebrezentashyn­—ta shen fer shassoo ayns ynnyd fer elley. Ta’n Heral
      shassoo er dy lhisagh sleih jannoo leighyn dy phleasal ad hene, cha
      nee faagail da’n Kiare-as-Feed ad. As dy jarroo ta mish mee hene
      goaill toshiaght dy leaystey red beg bentyn daue. Nagh beagh eh
      foddey share dooin stroak ve ain ayns ny coonseilyn oc? Shen myr
      tadyr ayns Sostyn. Ta dagh skeerey cur stiagh dooinney ayns yn ynnyd
      oc: dooinney reiht lioroo hene. As nagh mie veagh eh dy voghe shin
      kied voish y Ree dy reih dooinney ayns y skeerey ain, fer veagh
      toiggal feme y skeerey, as myr shen veagh fondagh dy chiarail leighyn
      fondagh dooin?</p>

      <p>J. — Cha vel mee gobbal. Nish hene t’ad taggloo jeh gobbal kied da
      ny heirinnee ta shirrey cur pudaaseyn ass çheer; as ta fys mie ain
      ooilley er dy vel shoh red feer neu-chreeney; son cre’n phrice yiow
      nish er yn arroo? As cre’n aght nee yn tannys y mayl? Er son feme cha
      bee ayn: yiow main palçhey voish Nalbin, as shen ayns traa giare,
      lhig da gennid ve ayn ny dyn; agh ta fys ain er un red, bee curnaght
      voish ny çheernyn mooie lhieeney stiagh orrin, as freayll sheese
      price yn arroo myr boallagh eh, myr shen nagh bee çhionse edyr faagit
      dooin.</p>

      <p>I. ­— Ta’n irrin ayd. C’raad yiow sleih argid ec y traa t’ayn dy
      eeck ny feeaghyn bleeaney oc? Agh bee eh ny share da ny
      leighderyn.</p>

      <p>J. — Wahll, wahll, cha vel shoh agh un red ny-yeih, agh shimmey
      red t’ayn.</p>

      <p>I. — Shoh yn queshtan, vel eh lowal da’n Chiare-as-Feed jannoo
      leigh erbee fegooish consent y theay? Er-nonney lhig daue ve reiht
      liorish y theay, as eisht veagh dagh skeerey as çhionse echey son
      cairys; son oddagh ad eisht jannoo stiagh rish y dooinney mooar oc
      hene er dy chooilley oyr jeh egin foshlit ny feme erbee oddagh ve
      reaghit liorish leigh noa.</p>

      <p>J. — Veagh shoh resoonagh, dy ghra yn chooid sloo jeh. Agh cre
      sheeu taggloo? Cha vowmayd nyn aigney!</p>

      <p>I. — Kys s’ayd’s son shen? Foddee dy now.</p>

      <p>J. ­— Beggan! Ta’n Kiare-as-Feed as sneih currit orroo, as t’ad
      gra dy vel ad corree, as dy vel paart jeu hene screeu ayns y Sun cha
      keoi as dy beagh ad dy feer baanrit.</p>

      <p>I. ­— Cha voddym credjal shen—ta sins smoo ayndoo na dy ghoaill
      olk rish yn irriney, shickyr. Ta fys mie oc er nagh re noi oc hene
      myr deiney er-lheh ta’n chooish bentyn, agh daue myr king-leeidee yn
      theay, as shen-y-fa cha vel eh queshtan ta bentyn da resoon cadjin,
      chamoo t’eh madyr erbee dauesyn agh dys vondeish y çheer; çheu-mooie
      jeh shen, dy beagh ad currit ass oik mairagh veagh eh dys y vondeish
      oc hene, son haueagh eh cost daue cha nee beggan, goll dys Balley
      Chashtal myr whilleen goayr dys bwoaillee. Ec y chooid smessey veagh
      ad myr vadyr: as eer bentyn da nyn ooashley oddagh eh ve ny share,
      son oddagh ad, whilleen as ta feeu, ve reiht ass y noa. As lurg
      ooilley quoi s’fondagh veagh son y vissness na ad hene?</p>

      <p>J. — Cha s’aym’s boy, agh hee main cre jir yn Heral tra hig eh. Ta
      mish coontey lane jeh’n Heral. Ta mee treeal goaill eh son y nah
      raiee. Eeasee oo dou eh, as eeasym’s y Sun dhyt’s. Bee pleat dewil
      goll son shiaghtinyn.</p>

      <p>I. — Dyn dooyt cha vod ad ve feagh.</p>

      <p>J. — T’ou uss er çheu yn Heral.</p>

      <p>I. — Ta mee goaill rish dy vel, as cha nee fegooish resoon. Ta
      ooilley yn sleih son echey. Eie stiagh myr t’ou goll shaghey, as
      jeeaghym’s dhyt eh.</p>

      <p>J. — Feer vie, my vees traa aym nee’m gyllagh er y raad back.</p>
    </body.content>
  </body>
</nitf>

<nitf xmlns="http://iptc.org/std/NITF/2006-10-18/" xml:lang="gv">
  <head>
    <pubdata name="Mona’s Herald"
      date.publication="1834-02-21+00:00" type="print"/>
  </head>
  <body>
    <body.head>
      <hedline><hl1>Pleadeilys 2</hl1></hedline>
    </body.head>
    <body.content>
      <p>Pleadeilys eddyr daa Vanninagh dooie.</p>

      <p>(Juan as Illiam meeiteil.)</p>

      <p>Illiam. — Wahll Yuan, kys t’ou goll er bwo? Vel oo rey rish y
      Heral? Vel oo er lhaih ny naightyn noa bentyn da’n
      Chiare-as-Feed?</p>

      <p>Juan. — Cre ny naightyn t’ou meanal? Cha vel mish er vakin nhee
      erbee noa ayn edyr, ga dy vel y pobble geearree dy beagh reamys oc
      reih yn Chiare-as-Feed. Dys shen t’eh ooilley çheet er-lhiam’s—c’red
      elley?</p>

      <p>I. — Oh ta ny smoo na shen. Tar ad nish taggloo jeh jannoo accan,
      cha nee da’n Ree, agh da’n Chiare-as-Feed ad hene, dy yannoo leigh dy
      bee ad maghey shoh reiht liorish sleih ny çheerey, as cha nee lioroo
      hene.</p>

      <p>J. — Ta’n irrin ayd. Yarrood mish.</p>

      <p>I. — Ogh ghooinney, shoh eer bree as smuir y chooish. Ta mish
      shickyr jeh nagh vel un er hene jeh’n Chiare-as-Feed nagh jinnagh
      sideal lhien ’sy chooish, dy jinnagh shinyn agh jannoo nyn aghin huc
      hene hoshiaght, geearree ad dy yannoo leigh ad ve reiht ass y noa,
      er-nonney ad ve reiht liorish slane consent y çheer trooid-magh ny
      skeeraghyn. Son instans, fer son dagh skeerey as y chooid elley son
      ny baljyn-margee. Cre t’ou gra rish shen?</p>

      <p>J. — Dy jarroo shynney lhiam’s mie yn resoon ayd; as ta mee dy
      jarroo credjal nagh vel wan oc nagh jinnagh nyn laue dys y leigh, as
      myr shen settlal y chooish ec slap.</p>

      <p>I. — Boy veen cre’n yllagh veagh trooid yn ellan, scoltagh ad ny
      creggyn faggys lesh eam. Boy lah, cre’n boggey vees orrin y laa
      shen!</p>

      <p>J. — Ta mish dy slane jerkal rish y laa shen, Illiam; as son yn
      oyr shoh. Inshym’s dhyt red foddee nagh row fys ayd’s er roie. Ta’n
      chooid smoo jeh’n Chiare-as-Feed er e hon. Tar ad slane kiarit, ta
      mish toiggal, dy yannoo soiagh jeh accan huc liorish y theay, as
      gialdyn feaysley.</p>

      <p>I. — My t’eh dy feer myr shen, Yuan, cha voddagh Manninee red
      s’doaieagh y yannoo na çheet er nyn doshiaght, as cur y chied çhionse
      daue, as eisht heeagh sleih cre’n aght harragh ad er.</p>

      <p>J. — Veagh eh foddey sloo dy hrubbyl, as çheu-mooie jeh shen,
      veagh eh ny s’easal y yannoo, as ooilley çheu-sthie jin hene. Veagh
      Manninee goll lesh y cheilley dys yn obbyr, as cha nee roostey nyn
      dhoin dys joarreeyn, as ginsh daue ayns Sostyn nagh voddagh shin
      jannoo n’egooish oc. Ayns Mannin veg veen ’sy traa t’ayn cha vel
      keesh orrin agh lheid as ta shin goaill soylley jeh. Ta keeshyn er ny
      queeylyn—wahll, ta raaidyn mie ain; ta keeshyn er ny moddee—wahll, ta
      droghadyn noa jeant; ta keeshyn er ny thieyn oast—as cooid lhisagh
      ve, son tar ad jannoo wite assee liorish miolagh shenn vlebbinyn as
      scollagyn litçheragh dy iu, as dy chur mow nyn saaseyn beaghee. Nish
      ta ooilley ny keeshyn shoh currit magh er ny raaidyn ain, as ta shin
      sauail liorish; son ta ny queeylyn, as ny cartyn, as ny greienyn, as
      ny crouyn cabbil ain ceau foddey sodjey dooin.</p>

      <p>I. — Ta ghooinney; as lurg ooilley, she yn Kiare-as-Feed ren y
      leigh hug ny keeshyn shoh orrin.</p>

      <p>J. — Dy beagh lesh shen, dy beagh ad er n’yannoo dy chooilley nhee
      ren ad chammah’s shen, cha row oyr son plaiynt.</p>

      <p>I. — Wahll, wahll, hee main. Lhig daue ve reiht liorish y theay,
      as eisht—</p>

      <p>J. — She, as eisht bee yn sleih cooilleenit. As my hig accan my
      raad’s laccal signal, verrym’s my laue huggey.</p>

      <p>I. — Verrym neesht. Oie vie, Juan.</p>

      <p>J. — Oie vie ayd, Illiam.</p>
    </body.content>
  </body>
</nitf>

<nitf xmlns="http://iptc.org/std/NITF/2006-10-18/" xml:lang="gv">
  <head>
    <pubdata name="Mona’s Herald"
      date.publication="1834-06-06+00:00" type="print"/>
  </head>
  <body>
    <body.head>
      <hedline><hl1>Leighderyn</hl1></hedline>
    </body.head>
    <body.content>
      <p>Dys Çhaghter-kiaulleeaght Vannin.</p>

      <p>Vainshter, ta mish er n’ghoaill tastey jeh’n ymmodee foays ta shiu
      er n’yannoo ayns yn ellan veg shoh, liorish sheidey yn cayrn eu. Gow
      shiuish kiarail jeh’n ‘Çhenn Phractitioner’ va screeu hiu yn
      çhiaghtin chaie, as ny cur shiu kied da screeu myr nane jeh ny
      ymmodee king eu. Tra lhaih mee ny screeunyn echey, va soar yn çhenn
      shynnagh cha trome gort jeh, dy row mee eginit dy yeigh my stroin.
      Haghyr dou keayrt dy ve ayns y Cashtal, as dennee mee yn soar cheddin
      ayns shen.</p>

      <p>Ta ny leighderyn nish foddey share na v’ad roish traa Roper, ga dy
      vel paart oc jannoo bingys dy liooar liorish Kiaullane Balloo. Va ny
      briwnyn as leighderyn roish yn traa shen ooilley er yn un çheu; nish
      ta keint dy chairys er ny yannoo da’n theay, liorish bingys yn derrey
      yeh as kiaulleeaght yn jeh elley. Ta’n shenn shynnagh shen pleadeil
      injil dy liooar, as t’eh goaill ayns laue dy chosney cooishyn myr
      boallagh eh. Cha vel mee gobbal nagh vel fer ny jees jeh ny
      leighderyn aeg ta ceau famman, gollrish moddee veggey as eddin deiney
      orroo. Ta mee gra nagh vel mee gobbal nagh vel resoon dy liooar er
      çheu yn “Çhenn Phractitioner,” dy choyrt fo smaght ad. Ta daanys yn
      jouyl ayns paart oc, as ayns ny jishagyn oc rieau. Foddee dy vel
      peccah ny hayraghyn er eiyrtys yn chloan. Gow shiuish kiarail jeh ny
      screeudeyryn eu, er son foddee dy</p>

      <p>“Geayll shiu jeh Athaliah, yn moddey-oaldey dewil, Tra stroie ee
      pobble Yudah, as ghow ee hene yn reill.”</p>

      <p>Foddee eh taghyrt dy glinn shiu reesht voish Mannanan Mac
      Lear.</p>

      <p>Follaghey Vannin, yn çheyoo laa yeig jeh’n sourey.</p>
    </body.content>
  </body>
</nitf>

<nitf xmlns="http://iptc.org/std/NITF/2006-10-18/" xml:lang="gv">
  <head>
    <pubdata name="Mona’s Herald"
      date.publication="1835-02-06+00:00" type="print"/>
  </head>
  <body>
    <body.head>
      <hedline><hl1>Coyrle da Manninee</hl1></hedline>
    </body.head>
    <body.content>
      <p>Ny vud ocsyn t’eh yn currym ain dy ghoaill rish dy vel shin kianlt
      ayns ymmodee booise daue, son yn aigney mie as yn chummal seose oc,
      ta shin ayns yn pabyr shoh, ta er ny yannoo ny smoo, ayns aght
      er-lheh goaill stiagh nyn vud lheid as ta Manninee dooie, jeh sluight
      ooasle Mannanan Mac Lear. Ny whail ocsyn ta shin dy kinjagh er
      n’yeeaghyn, ayns yn streeu ain dy chummal seose ny privilegeyn
      çhymnit dooin liorish ny shenn ayraghyn ain. Shassoo shickyr ayns yn
      chiarail ain dy chummal seose cairyssyn ny çheer ain, as ayns rooteil
      seose ny mee-chairyssyn ta er choyrt ayns danjeyr çhiamble casherick
      yn constitution ain, liorish fir-oik goaill orroo dy reih ad hene, as
      goaill yn oik er mainshtyraght, ayns ynnyd ad ve reiht liorish
      cummaltee yn ellan, as ve currit ayns yn oik lioroosyn, dy hassoo
      seose er nyn son as dy yannoo cairys ayns nyn ynnyd, ta shin ec dy
      chooilley hraa er choyrt nyn dreisht er cummaltee yn çheer ain
      hene.</p>

      <p>Ta shin er n’gholl er nyn doshiaght myr deiney caggee noi noidyn
      yn ellan; ta shin er neginagh ad dy ghoaill rish dy vel ny hobbraghyn
      oc lheid as nagh vod ve er ny hurranse liorish yn çheeloghe shoh; ta
      shin er cheau foshlit dorrys yn çhiamble dyn-yss, as er neginagh ad
      dy choyrt clashtyn da, as dy ockley magh ny haccanyn ain. Agh cha vel
      shin foast er ve abyl dy choyrt fo chosh dy chooilley hranlaasagh ta
      freayll shin voish feddyn slane reamys; cha vel shin foast er ve abyl
      dy choyrt mow dagh drogh chliaghtey ta er nirree seose voish traa dys
      traa ny mast’ain, lheid as veagh ayrn erbee jeh reeriaght Hocsyn ayns
      nearey roish, as lheid as nagh jinnagh eash erbee, agh ny heashyn
      s’dorraghey, y choyrt biallys daue.</p>

      <p>Ta’n cooney ta’n laboragh ain er n’gheddyn voish cloan Mannanan
      Mac Lear, ga nagh vel ad foast er ve feer vondeishagh, feeu jeh nyn
      mooise share—agh ta shin ginsh dy foshlit da ny fir-çheerey ain, dy
      re liorish cummal magh ny lomarcan ta’n varriaght dy ve ry gheddyn.
      Accanyn ny shenn ayraghyn ain, as ynrickys ashoon Hocsyn ayn va ny
      leeideilee dy hroailt ayns yn toilshey er nyn doshiaght.</p>

      <p>Ta’n chooish ain mie as troggit er undin shickyr, cha nee er undin
      neu-fondagh; she dy charraghey, cha nee dy choyrt mow, Kiare-as-Feed
      yn çheer ain ta shin streeu. As ta shin geearree er cummaltee Ellan
      Vannin dyn gaase skee ayns jannoo dy mie, son ga nagh vel eh ayns
      pooar cretooryn ny lomarcan dy phointeil daue hene leagh nyn
      laboragh, lhig daue cooinaghtyn er dy vel ny smoo ayns yn pooar
      ock—tar ad abyl toilçhin eh.</p>
    </body.content>
  </body>
</nitf>

<nitf xmlns="http://iptc.org/std/NITF/2006-10-18/" xml:lang="gv">
  <head>
    <pubdata name="Mona’s Herald"
      date.publication="1837-02-07+00:00" type="print"/>
  </head>
  <body>
    <body.head>
      <hedline><hl1>Dys Manninee dooie</hl1></hedline>
    </body.head>
    <body.content>
      <p>Dys Manninee dooie, cummaltee Ellan Vannin.</p>

      <p>Gheiney Seyrey, ayns screeuyn dys cummaltee yn ellan, er yn laa
      chaie, ghow mee yn reamys dy ghra focklyn giarrey mychione cairys ta
      eu dys yn “elective franchise”—ta shen dy ghra, privilege dy reih as
      dy choyrt stiagh Kiare-as-Feed ny çheerey ain. Ayns yn screeuyn
      cheddin hass mee magh noi as dob mee firrinys goan va loayrit liorish
      unnane jeh ny hard leighderyn ny mast’eu, “dy beagh yn privilege shoh
      mollaght as cha nee bannaght.”</p>

      <p>Va’n resooney aym’s er ny levallal noi yn Chiare-as-Feed, fir-oik
      nagh vel shiuish ayns aght erbee reih ny pointeil, agh fir-oik ta
      reih as pointeil ad hene dy hassoo ’syn oik cheddin son ooilley
      laghyn nyn mea: cha vel oghsan eu dy choyrt daue ny sneih dy choyrt
      orroo. T’ad jannoo leighyn, ta kiangley shiuish as nyn gloan, veih
      sheeloghe dys sheeloghe. Va goan yn leighder wheesh as gra, dy beagh
      yn phooar eu ny mast’eu hene, voish traa gys traa dy reih as dy
      phointeil Kiare-as-Feed ny çheerey, dy hoie ass nyn lieh as er nyn
      goontey, son traa veagh er ny enmys, as yn phooar ve freilt dy
      chaghlaa ad, my yinnagh shiu my-ner nagh row ad jannoo nyn gooid
      share son foays ny çheerey. Va ny goan loayrit, ta mee ginsh diu, gra
      “dy beagh yn phooar shoh—pooar ta slane cairys eu huic—mollaght, as
      cha nee bannaght.”</p>

      <p>Cha jeanym reesht gentrail ayns cooish liauyr dy phrowal
      neu-firrinys ny goan shoh, agh ayns aght giare dy hoiagh reue reddyn
      yinnagh çheet mygeayrt, dy beagh yn phooar shoh ec ny Manninee, dy
      reih Kiare-as-Feed ny çheerey, chammah as yn phooar dy choyrt dys
      lhiattee unnane erbee jeu, ec kione yn traa v’ad dy hassoo, nagh
      beagh shiu credjal va er yannoo e phaart son foays ny çheerey.</p>

      <p>Lhisin hoshiaght gra, dy beagh eh cairagh dy stowal yn “elective
      franchise,” ny yn chairys dy votal son fir-oik yn Chiare-as-Feed, er
      dy chooilley ghooiney ayns dagh skeerey veagh ayns possession ayns yn
      chairys echey hene, as da hene bentyn thalloo, thieyn, ny intackyn
      feeu daeed skillin ’sy vlein; as myrgeddin er dagh cotler-thallooin
      veagh geeck queig puint mayl, as erskyn. Ayns ny baljyn-margee
      lhisagh yn chairys shoh ve ec dagh cummaltagh geeck queig puint ’sy
      vlein dy vayl thie, as erskyn. Yn reih shoh dy ve jeant, yn slane
      Kiare-as-Feed dy ve votit er nyn son, as jerrey dy ve currit er yn
      pholl ayns un laa; as slane pooar ve oc dy hassoo seose ayns ynnyd
      nyn vir-çheerey son three bleeaney dy hraa, ny sloo ny veagh ad
      currit ass bree, as poll noa ve oardyrit liorish Kiannoort ny
      çheerey.</p>

      <p>Ta shoh myr oirr mooie, ny sketch giare, jeh’n plan lhisagh ve er
      ny ghoaill dy stowal ny mast’eu yn “franchise,” ny yn phooar dy reih
      Kiare-as-Feed ny çheerey: dy ve lhieent seose ny lurg shen; as t’eh
      pooar ta cairys, as slane cairys eu huggey fegooish foayr voish
      dooinney erbee.</p>

      <p>Nee’m nish genmys ghaa ny three jeh ny vondeishyn yinnagh girree
      voish yn plan shoh dy ve currit ayns bree.</p>

      <p>Veagh yn Chiare-as-Feed eisht ayns firrinys ny hassoo ayns ynnyd
      yn theay; yinnagh ad cur cleaysh gys accanyn yn sleih, as lesh daanys
      shassoo seose ass nyn lieh, noi tranlaasee erbee veagh er nyn vaggyrt
      nyn oi, as er son dagh nhee veagh ymmyrçhagh as femoil dy ve jeant er
      nyn son. Myr t’ad nish er nyn reih, cha vel ad jannoo yn chied unnane
      jeh ny reddyn shoh, as cha lhoys daue yn unnane elley y yannoo.</p>

      <p>Currit ayns pooar liorish yn theay, yinnagh ad jeeaghyn lurg argid
      cadjin ny çheerey as shassoo seose ayns nyn ynnyd, as goaill kiarail
      dy beagh coontey firrinagh currit jeh, as dy row eh er ny vaarail son
      ny reddyn smoo ymmyrçh as femoil.</p>

      <p>Veagh yn pointeil jeh trusteeghyn ny raaidyn ayns laue yn sleih;
      as veagh oc fo’n chiarail oc ny keeshyn troggit voue hene dy yannoo
      raaidyn noa, as dy chummal seose ny raaidyn cheddin. Veagh oc marish
      shoh yn pointeil jeh dagh fer-oik bentyn dys ny raaidyn fo ny hard
      reiltee, erreish da’n phointeil cheddin ve liorish skeeraghyn,
      liorish sheidjinyn, ny liorish committee er coontey yn slane
      ellan.</p>

      <p>Veagh ec yn sleih yn chairys dy reih daue hene briwnyn beggey ny
      baljyn margee, as persoonyn jeh’n un oik fud yn çheer, marish dagh
      fer ayns oik injil trooid balley as çheer.</p>

      <p>Cha beagh ’sy traa shen, keesh, ta goit rish dy ve ymmyrçhagh as
      femoil, son cummal seose boghtyn yn ellan, cur aggle as creau ayns ny
      heirinnee as ny cummaltee, son wheesh as dy beagh yn cheesh cheddin
      er ny oardrail as er ny hroggal lioroo hene dagh blein, ny keeshyn
      cheddin dy ve currit er y thalloo, er jagheeyn, as er mayl thieyn—yn
      ayrn smoo dy huittym, myr lhisagh eh, er yn sleih jeh’n verçhys smoo.
      Veagh yn slane argid er ny rheynn liorish offishearyn er ny phointeil
      liorish yn sleih; as son wheesh as dy beagh ayrn jeh’n cheesh shoh
      tuittym orroo hene, veagh eh yn vondeish oc dy ve cha sparalagh as
      ayns nyn booar ayns baarail yn argid.</p>

      <p>Veagh keeshyn son cummal seose ny baljyn-margee er ny hroggal ’syn
      aght cheddin, agh veagh ad shoh ayns y clane er ny eeck liorish
      cummaltee yn valley.</p>

      <p>Ta mee er screeu ny focklyn giarrey shoh hiuish ta Manninee dooie
      ayns çhengey ny mayrey, goaill ayns laue dy bee ny ta mee bwooishal
      dy hoilshaghey diu, toiggit ny share ayns yn ghlare shen.</p>

      <p>Foddee eh ve dy jean shiu clashtyn voym keayrt ennagh elley
      mychione ny reddyn shoh; ayns y traa t’ayn creid shiu mee dy ve,
      Gheiney seyrey, Nyn sharvaant smoo imlee, Britannicus.</p>
    </body.content>
  </body>
</nitf>

<nitf xmlns="http://iptc.org/std/NITF/2006-10-18/" xml:lang="gv">
  <head>
    <pubdata name="Mona’s Herald"
      date.publication="1840-12-22+00:00" type="print"/>
  </head>
  <body>
    <body.head>
      <hedline><hl1>Gaelg</hl1></hedline>
    </body.head>
    <body.content>
      <p>Ta mee clashtyn dy vel oo son çheet magh reesht, Robin, as t’eh
      cur boggey dou, boy. Shynney lhiam lhaih yn pabyr ayd, er yn oyr dy
      vel eh cur naightyn firrinagh, chammah’s dy vel eh jeh ymmyd ayns
      caghlaaghyn aght. T’eh cur ny fir-reill ayns cooinaght jeh nyn
      gurrym, as ny fir-oik jeh’n chiangley t’ad fo dy chooilleeney cairys.
      T’eh myrgeddin bentyn da foays dagh unnane.</p>

      <p>Hig oo er ash myr y ghrian lesh goull y voghree, ga dy vel oo son
      tammylt er ve fo dullyr. Nee yn soilshey brishey magh ny vegganyn
      veih’n vodjal dorraghey, as skeaylee eh harrish sleityn as coanyn
      Vannin veg villish nyn gree.</p>

      <p>Mastey ymmodee screeudeyryn dy ainjys, smooinee mee dy derrin’s
      hood screeuyn ayns Gaelg. Strou hene dy lhisagh Manninee soiagh jeh
      nyn ghlare ghooie hene, as soilshagh shen nyn soiaghey liorish ny
      cheayrtyn jannoo ymmyd jeh ayns screeu chammah’s pleadeil. Ta’n pabyr
      ayd enmyssit shen ta cur lesh fysseree da’n ellan: lhisagh eisht
      cowrey ennagh ve ry akin liorish dty gheiney-cheerey, dy vel ayd
      aigney braaragh nyn guail, as cur brah er yn aigney shen liorish y
      scansh t’ou dy yannoo jeh dagh nhee bentyn daue.</p>

      <p>Ta paart jeu, ta fys aym er, ta coontey foddey smoo jeh Baarle, er
      yn oyr dy vel eh cur ny smoo dy hoilshey ayns ny nheeghyn ta bentyn
      da’n naight as da’n schlei. Agh foast cha nhimmey Manninagh nagh laik
      lesh çhengey ny mayrey. Ta ny Bretnee cur magh pabyryn ayns nyn
      ghlare ashoonagh. As s’mie veagh eh er ve da Mannin veg, nagh row
      rieau yn ghlare eck scughit dys corneil! T’ou toiggal mee, sheillym
      pene; as neem’s my phaart dy jean oo maghey shoh toiggal mee sthill
      ny share. Son ta lane orrym foast dy ghra—as clinnee oo voym’s
      reesht. ’Sy traa t’ayn, aigh mie dy row lhiat!</p>
    </body.content>
  </body>
</nitf>

<nitf xmlns="http://iptc.org/std/NITF/2006-10-18/" xml:lang="gv">
  <head>
    <pubdata name="Mona’s Herald"
      date.publication="1841-01-05+00:00" type="print"/>
  </head>
  <body>
    <body.head>
      <hedline><hl1>Raaghyn creeney jeh pobble China</hl1></hedline>
    </body.head>
    <body.content>
      <p>Gaelg.</p>

      <p>Ta ny raaghyn creeney shoh jeh pobble China, ta shin ec y traa
      shoh ayns caggey roo, jeeaghyn nagh vel ad sleih cha giare-cheeallagh
      as ta shin cliaghtey jeeaghyn orroo ve.</p>

      <p>1. — Ta’n red ta shin feme, mennick freayll ayns nyn laue shen ny
      t’ain.</p>

      <p>2. — Mannagh vel caslys jeh sterrym, fenee daa cheayrt jeed hene,
      caid arrys y chiunid shoh?</p>

      <p>3. — Ghoghe dooinney rish lane foays ve echey hene, roish yinnagh
      eh beaghey ny mast’ocsyn, ta lesh cooid y veggan jeh.</p>

      <p>4. — Cha vel fer ayns jeih thousaneyn feddyn baase voish pyshoon,
      as foast ta dy chooilley wan ayns aggle roish: ta ny thousaneyn
      feddyn baase voish laanid beaghey, neu-heeltys, as beggan lheill, as
      ny-yeih cha nhimmey peiagh ta ayns aggle roish ny huilk shen.</p>

      <p>5. — Dy goghe oo ayns laue shiaulley harrish slyst ny marrey er
      bleddyr, cre cha imneagh as veagh oo dy endeil eh veih bred snaidey!
      Freill arrey er dty chree as dty ymmyrkey lesh yn imnea cheddin.</p>

      <p>6. — Ta dyman lesh lheamys, jeh feeuid smoo na ta clagh chadjin ta
      dyn cron.</p>

      <p>Ta raa creeney myrgeddin cadjin ny vud oc bentyn da ny saaseyn dy
      lheihys. Jir ad—dyn goaill ayns laue geebyrt ooilley ny drogh umouryn
      ass y chorp ec keayrt, er aggle dy bee ny umouryn mie er nyn
      vollaghey—er-nonney dy jean y martyr gannoonaghey. T’eh dy liooar my
      vees yn çhiaghtoo ny’n hoghtoo ayrn ass y jeih jeh’n nieunys vaasoil
      er ny chastey liorish medjin, ayns wheesh as dy jean dooghys jeh hene
      yn chooid elley ny vegganyn. Ta’n raa creeney shoh smoo feeu ayns
      reill reeriaghtyn as gurneil lughtyn-thie.</p>
    </body.content>
  </body>
</nitf>

<nitf xmlns="http://iptc.org/std/NITF/2006-10-18/" xml:lang="gv">
  <head>
    <pubdata name="Manx Sun"
      date.publication="1845-12-20+00:00" type="print"/>
  </head>
  <body>
    <body.head>
      <hedline><hl1>Vanninee ghooghyssagh</hl1></hedline>
    </body.head>
    <body.content>
      <p>Vanninee ghooghyssagh, as ooilley shiuish yoarreeyn feeudagh ta
      cummal ayns thalloo Vannin.</p>

      <p>“Liorish moyrn ta anvea brishey magh: agh ta creenaght maroosyn ta
      goaill coyrl.”</p>

      <p>Lesh lane taitnys ta mee goaill orrym pene dy oltaghey shiu, er
      graih yn shee as fea ta nish ayns yn çheer ain.</p>

      <p>Ta mee goaill boggey meriu veih grunt my chree, ayns dy vel yn
      boiraneys va mastey’n theay blein y touree chaie, choud shoh er gholl
      dy bollagh lesh yn kione my lhie; s’feer eh, “Nagh vel mooaralys ny
      drogh-yantee agh giare.”</p>

      <p>My chaarjyn. Quoi va ny screbblagyn shen, ren liorish raaghyn
      molteyragh, shliawin, as sleetçhagh, cleayney whilleen jeh ny
      Manninee (paart ayns onid nyn gree, as paart trooid bolvaneys) dy
      chur nyn laue gys aghinyn, geearree son toyrt-mow yn Chiare-as-feed,
      marish ooilley ny hoardaghyn, as vondeishyn, va cha kiaralagh çhymnit
      dooinyn, as da nyn gloan, liorish nyn shenn-ayraghyn? Cammah my
      chaarjyn: ny traitooryn shen nagh goghe fea jeh’n Ard-whaiyl,
      er-derrey hooar ad leigh noa dy chaghlaa towshan yn argid ruy (as ta
      nish, as rieau er-dy-henney dy croutagh geam dy vel yn labree, as y
      dooinney boght, currit gys coayl liorish yn eer leigh cheddin), as
      nagh der veg smoo son ping Hostynagh nish, na v’ad coyrt roie son
      ping Vanninagh; adsyn ren liorish myngyraght, as saaseyn mee-lowal
      elley, jannoo cooid as cowryn jeh lhuingys-vrisht, etc.; bouyranyn ta
      comyssey marish drogh vraane; fir-thammag nagh vel fys quoi va nyn
      ayraghyn; as ad shen ennee, ren liorish saaseyn molteyragh goaill
      feeaghyn orroo hene, as nagh jean geeck nyn lhiastynys, ga dy vel
      palçhey fort ayns nyn laue; marish lheid as ta mie er doilçhin nyn
      gleayshyn ve pollit son nyn immeeaght-bea bleeantyn er-dy-henney;
      caghlaaghyn jeh ny fragymyn cheddin ta ceau fainaghyn airhey, ny
      prashey, cooatyn doo, bussalyn baney, as mennick markiaghey ayns
      fainee: ny-yeih, my yinnagh dooinney oney erbee treishteil booa ny
      cabbyl er fer jeu, fegooish yn argid laue, ny feanish fondagh, veagh
      eh bunnys shickyr jeh surranse coayl.</p>

      <p>Cha vel mish gra nagh vel focklyn dy ynsagh-lioaragh ec paart jeu,
      son ta mee er chlashtyn dy vel un dooinney ny vud oc oddys, er oyryn
      vondeishagh da hene, caghlaa keeadyn gys thousaneyn lesh un çhyndaa
      jeh’n edjag-screeuee.</p>

      <p>Ny sodjey na shoh, ta fer-ynsee bentyn gys yn Agglish er ghoaill
      laue maroo; gyn-oayltagh t’er chionnagh croit hallooin, as t’er-y-fa
      shen smooinaght dy lhisagh yn theay lessoon y ghoaill voishyn, as dy
      negin daue credjal, as jannoo, myr ver eh roue. Ta’n jeeoilagh shoh
      loayrt dy lajer, as dy lunagh, noi’n Chiare-as-feed ard-ooasle as
      raahoil. “T’eh daaney as creoi-wannallagh, cha vel aggle er dy loayrt
      olk jeh ny pooaraghyn syrjey.” Ta mee clashtyn neesht dy vel eh
      mennick goaill yn veshtallys, loo as gweeaghyn, brishey Dooneeyn y
      Çhiarn, as ceabbey ny jeirkee ta çheet raad e ynnyd-vaghee.</p>

      <p>She ny lheid oc shoh son yn chooid smoo, ayns commeeys rish strane
      jeh ny joarreeyn comleayrtagh—stroialtee ta jiuleanys ’syn ellan
      (caghlaaghyn jeu ren dy neu-yesh çhea gys Mannin veih nyn growaltee,
      ec yn imbagh shen tra nagh voddagh slattyssyn y çheer oc hene goaill
      greme orroo ayns y çheer shoh)—hug toshiaght da ooilley yn boirey, as
      va dy slane kiarit dy hilgey shin bun-ry-skyn; as ta mee clashtyn fou
      dy vel ny dhonnanyn mee-viallagh cheddin mysh coyrt breb elley.</p>

      <p>Nish heshey ellanee, as shiuish yoarreeyn reajagh, ooilley ry
      cheilley myr ta shiu, ta mee guee erriu gow-jee fockle dy choyrle
      veih shen Vanninagh, as shass-jee magh dy dunnal noi ny roiederyn as
      ny cassidee. Ny cur-jee wheesh as cooney nyn eddin da ny flaieyn
      fergagh ta shegin er olk; agh lhig dooin, lesh un chree as un aigney,
      lheid y quaaltys y chur daue, as ver yn daanys vee-hushtagh oc er
      slat e ghrommey dy choyrt yn kred s’jerree.</p>

      <p>Mannagh jeanmayd er yn aght shoh, as my yiow ny cowagee
      vee-cheeallagh as ny co-vollaghtee nyn mian, bee eh ny smessey
      dooinyn as da nyn gloan na dy darragh yn chragh dy’n çheer: bee main
      dy bollagh astyrit ass ny fraueyn, as bee Mannin veg veen ayns
      poyll-sluggee dy vondiaght.</p>

      <p>Cre dooyrt yn Fer-ynsee Bowring tra loayr eh rish yn theay ec
      Thie-oast Vona? Doshil eh e veeal as ren eh fockley magh er yn aght
      shoh: “Myr va mee çheet er y raad, cheayll mee coraa geamagh ‘sheese
      lesh ny Ogheryn.’ My chaarjyn, cha vel mish er jeet ayns shoh dy
      yannoo shen. Ta ny Ogheryn jeh scansh erskyn towse mooar da Ellan
      Vannin. Foddee dy vel ad er naase mergagh; ta beggan ymmyd er ve
      jeant jeu, as she my choyrle’s eh, shiu dy ghlenney seose ad ayns
      lheid yn aght as ver orroo fosley ny dorrysyn.” Choud shoh ta’n
      dooinney seyr shen er gheddyn e yeearree cooilleenit, ayns wheesh as
      dy vel dorrysyn Thie yn Chiare-as-feed nish ceauit feayn-foshlit, myr
      shen dy vod dy chooilley ’nane clashtyn as cur-my-ner er e hon-hene
      cre ta’n Whaiyl gra as jannoo er çheu-sthie.</p>

      <p>My vees caghlaa sodjey ymmyrçhagh, lhig da ve (myr dooyrt Robert y
      Karragher) ayns yn chied ynnyd dy chur lesh er ash, as dy hannaght
      dooin, quaiylyn myr v’ec nyn ayraghyn jeh’n çhenn earish; ta shen dy
      ghra, lheid as v’er ny chummal ec Cashtal Rushen eddyr ny giattyn
      kiongoyrt rish Harry Vyron, Kiannoort Vannin, Anno Domini 1430. As
      reesht ayns yn vlein 1643 ec Balley ny Peeley kiongoyrt rish Jamys
      Eearley Gherby, raad va aigney ooilley cummaltee Vannin er ny
      hoiggal, liorish yn ard-fer-reill, y Choonseil, as yn Chiare-as-feed,
      ec jannoo ny leighyn; trooid deiney v’er ny reih liorish yn theay son
      yn oyr shen: as lhig da dy chooilley nhee v’er ny yannoo, cha nee er
      vullagh ching, ny liorish kirkinyn baanrit, agh lesh traa feeudagh,
      as liorish deiney fastagh, firrinagh, as creeney.</p>

      <p>My chaarjyn, ny bee veg eu dy yannoo marish ny condaigee roonagh
      shen ta shleeuit er anvea. “Ny bee-jee mollit; ta drogh heshaght cur
      mow ellyn mie.” Lhig dooinyn er-y-fa shen ve sniemmit dy cheilley
      ayns arrym as ammys gys yn Ven-rein smoo graysoil ain Victoria;
      biallagh dauesyn t’ayns pooar foee, çheh gys coadey oardaghyn mie nyn
      jeerey, as bioyr gys freayll seose cairys nyn sheshaghyn
      cummaltee.</p>

      <p>Cha vel aym nish dy ghra, agh, myr dooyrt Juan Jamys y Dowan,
      erreish da ve brisht. “Ta mee gennaghtyn dy vel mee ayns towse ennagh
      er chooilleeney my churrym hym pene, as gys my heer;” as shoh my
      phadjer gys my Er-croo, “Soilshee dt’obbyr da dty harvaantyn, as da
      nyn gloan dty ghloyr.”</p>

      <p>Dec. 1845. Eubonia.</p>
    </body.content>
  </body>
</nitf>

<nitf xmlns="http://iptc.org/std/NITF/2006-10-18/" xml:lang="gv">
  <head>
    <pubdata name="Mona’s Herald"
      date.publication="1846-12-30+00:00" type="print"/>
  </head>
  <body>
    <body.head>
      <hedline><hl1>Saggyrt Brown</hl1></hedline>
    </body.head>
    <body.content>
      <p>Huggeysyn ta cur magh yn Heral Manninagh.</p>

      <p>Vainshtyr, ta mee er chlashtyn lesh lane trimshey jeh baase
      Saggyrt Brown, saggyrt yn skeerey shoh, son v’eh dooinney mie,
      dooinney va’n slane yeearree as yn bwooishal echey dy yannoo foays
      da’n sleih va currit fo’n kiarail echey myr shirveishagh, as cha nee
      ynrycan dauesyn, agh da dy chooilley unnane v’eh abyl jannoo mie da.
      S’coan my vees lheid yn saggyrt currit dooin ’syn ynnyd echey. Ta mee
      er chlashtyn dy row eh dooinney feer ynsit, dy row eh toiggal Hebrew,
      Greek, as Latin; agh er yn oyr nagh row shinyn Manninee voghtey
      toiggal ny glaraghyn joarree shoh—dy jarroo ta paart jin nagh vel
      toiggal Baarle feer vie, ny eer toiggal monney jeh—tra haink eh gys
      yn skeerey shoh hoshiaght, ren eh failley saggyrt Manninagh va
      toiggal Gaelg, dy phreaçheil dooin ’sy ghlare shen, ta shen dy ghra,
      çhengey ny mayrey Ellan Vannin. Honnick eh nagh row eh cairagh da dy
      ve ayns boayl raad nagh row ooilley yn sleih toiggal Baarle, fegooish
      yn sushtal ve er ny phreaçheil da’n dooinney Gaelgagh chiart cha mie
      as da’n dooinney Baarlagh. Myr shen ayns wheesh as nagh voddagh yn
      saggyrt Gaelgagh fuirraght foddey marish, ghow eh hene ayns laue dy
      ynsagh Gaelg, as ayns traa giare, lesh laboragh creoi oie as laa,
      v’eh abyl lhaih as preaçheil yn ghlare shen. Ga dy row eh hene
      Manninagh, cha naik eh rieau cre cha ymmyrçhagh as v’eh da saggyrt
      skeerey ’syn ellan shoh dy hoiggal Gaelg, derrey haink eh fud sleih
      Gaelgagh.</p>

      <p>Ta ymmodee taggloo ’sy nabooys shoh, nish dy vel yn dooinney
      crauee shoh ersooyl dy ghoaill soylley jeh’n leagh echey ec laue yesh
      Yee ayns ny niaughyn, quoi yn saggyrt yiow yn skeerey shoh? Ta paart
      gra un red, as paart red elley; agh ta’n vunnys oc ooilley gra dy re
      joarree ennagh, ny fer ennagh nagh vel toiggal Gaelg, vees currit
      ayn, son dy vel ny fir-reiltee ain soiaghey beg jeh’n Ghaelg, as
      jeusyn ta taggloo as toiggal eh; myr shen dy vel ad bwooishal dy
      beagh yn Ghaelg as adsyn ta taggloo eh, currit ass Mannin ooilley
      cooidjagh, t’eh çheet wheesh ’sy raad oc. Son yn oyr shen t’ad
      smooinaghtyn, my ver ad saggyrtyn nagh vel toiggal Gaelg ayns ny
      skeeraghyn, dy bee yn sleih eginit dy haggloo Baarle. Agh veagh eh
      chiart cha mie daue cur saggyrt ayns dy chooilley skeerey nagh vel
      toiggal Baarle, as gra dy begin da dy chooilley unnane nagh vel
      toiggal Gaelg gynsagh eh. Nagh beagh shoh smooinit neu-resoonagh? Cha
      vel dooyt nagh beagh;—agh nagh vel eh chiart cha neu-resoonagh er yn
      laue elley?</p>

      <p>Ta’n Manninagh boght nagh vel toiggal monney Baarle, ga dy vel eh
      cha beg soit jeh, laboragh chiart cha creoi dy eeck jaghee da’n
      Aspick as saggyrt yn skeerey echey, as yn joarree nagh vel toiggal
      Gaelg. Nagh negin da, eisht, lurg da gobbragh creoi ooilley yn
      çhiaghtin, ve feer seaghnagh da tra t’eh goll gys yn cheeill er y
      Doonaght, nagh vod eh clashtyn yn sushtal er ny phreaçheil dy plain
      ’sy ghlare shen t’eh ny share toiggal. As, reesht, tra t’eh çheet dy
      lhie er lhiabbee dy hingys, nagh vod yn dooinney ta eeckit er e hon
      jeeaghyn da yn raad oddys eh çheet dy ve aarloo son yn chaghlaa
      echey.</p>

      <p>Vel shiu smooinaghtyn dy beagh ny deiney mooarey ain booiagh lheid
      ve jeant roosyn, as ad ve cha beg soit jeh? Ta mee sheiltyn nagh
      beagh. Nagh lhisagh adsyn eisht jannoo rish feallagh, myr veagh adsyn
      bwooishal feallagh elley dy yannoo roosyn? Tra ta shinyn sleih
      çheerey meeiteil cooidjagh, ta ymmodee co-loayrtys ain ny cheayrtyn,
      as ga nagh vel shen monney soit jeh, ny-yeih ta shin fakin as taggloo
      jeh’n aght lhisagh ymmodee reddyn ve jeant nagh vel goll er
      jannoo.</p>

      <p>Tra va saggyrt skeerey cliaghtey geddyn baase, ny currit gys
      skeerey elley, va’n saggyrt s’niessey da ayns eash currit ’syn ynnyd
      echey: agh nish ta saggyrtyn aegey, nagh vel eddyr son lhaih ny
      loayrt Gaelg, currit ayns ny skeeraghyn my haghrys daue ve mooinjerys
      da fer erbee jeh ny fir-reiltee ain, as eisht t’ad foast geddyn paart
      jeh ny saggyrtyn boghtey Manninagh ta toiggal Gaelg, as ta foddey
      shinney na ad hene, dy chooney lhieu. Myr shen t’adsyn ta son jannoo
      nyn gurrym sharvaantyn dauesyn nagh vel fondagh dy yannoo shen er e
      hon t’ad geddyn nyn meaghey. Heillagh shiu dy jinnagh yn
      Chiare-as-Feed jeeaghyn stiagh ayns ny reddyn shoh, as geddyn cairys
      da dy chooilley unnane, boght as berçhagh.</p>

      <p>S’coan my va Kiare-as-Feed ny Garrane er lowal jeh ny reddyn shoh.
      Ta whilleen joarree nish ’sy Chiare-as-Feed, nagh vel monney ec ny
      Manninee ta fud oc dy ghra, myr shen dy vel ny joarreeyn geddyn
      ooilley yn raad oc hene, er yn oyr dy vel ad ny s’creenee (t’ad
      smooinaghtyn) na ny Manninee voghtey.</p>

      <p>Vel shiu smooinaghtyn dy jean ny deiney mooarey ain ginsh veg jeh
      ny reddyn shoh da’n Aspick noa ain? Lhisagh ad ve inshit da. Agh t’eh
      rait “nagh vel ny Manninee creeney dys yn laa lurg yn vargey;” ta mee
      jerkal eisht, nagh bee eh myr shoh nish; agh dy jean sleih yn skeerey
      shoh er y çhooyl jannoo accan gys yn Kiannoort ain, dy hirrey er yn
      Ven-rein smoo graysoil ain, dy chur saggyrt er yn skeerey shoh oddys
      soilshaghey yn raad dy haualtys da’n Manninagh nagh vel toiggal
      Baarle, chiart cha mie as dasyn ta toiggal eh.</p>

      <p>Veign feer vooisal diu son cur shoh ayns corneil ennagh jeh’n
      pabyr eu yn çhiaghtin shoh çheet, my ta shiu coontey feeu jeh; as
      myrgeddin dy jinnagh shiu hene, ny fer ennagh elley, çhyndaa eh gys
      Baarle son yn pabyr yn çhiaghtin er-giyn. Foddee dy jean shiu
      clashtyn voym reesht ayns traa gerrid.</p>

      <p>Ta mee tannaghtyn yn sharvaant biallagh eu, Skeerey Vraddan,
      Manninagh Dooie.</p>

      <p>yn jeihoo laa jeh mee s’jerree yn vlein, un thousane hoght cheead
      as shey as daeed.</p>
    </body.content>
  </body>
</nitf>

<nitf xmlns="http://iptc.org/std/NITF/2006-10-18/" xml:lang="gv">
  <head>
    <pubdata name="Mona’s Herald"
      date.publication="1850-08-07+00:00" type="print"/>
  </head>
  <body>
    <body.head>
      <hedline><hl1>Ny Methodee</hl1></hedline>
    </body.head>
    <body.content>
      <p>Gys Scrudeyr Herald Vona.</p>

      <p>Charrey Deyr,—Myr va shiartanse jin çheet cooidjagh voish y
      chlass fastyr y laa chaie, hie shin stiagh ayns thie ’nane jeh ny
      braaraghyn dy gheddyn jough ushtey, as huitt shin er taggloo son
      tammylt mooar mychione anvea ny Methodeeyn. Fy yerrey hoal, ghow
      shin ayns laue dy phrowal ruleyn Wesley row ad cordail rish ny
      Scriptyryn Casherick, as dy chormal, chammah as oddagh shin,
      ymmyrkey-bea ny Methodeeyn rish ny ruleyn cheddin, er-çhee dy
      gheddyn magh cre va bun yn olk. Va fys mie dy liooar ain dy dreill
      ny chied Vethodeeyn ny ruleyn ayns yn aght t’ad screeut, myr ren
      shin hene keayrt dy row, (son cha nee olteyn aegey va veg jin,) agh
      va shin er n’ghoaill baght rish bleeantyn dy hraa, abbyr daeed blein
      ny erskyn, dy row’n ymmodee mooar er chooyl-skyrraghtyn veih’n
      çheshaght ain liorish cur raad da moyrn, lhiggey lesh yn eill ayns
      nheeghyn gyn feme, çhaglym seose berçhys er y thalloo, braar goll
      gys y leigh rish braar, &amp;c. As ren nyn gooinsheanseyn hene shin
      y gheyrey son paart jeh ny foiljyn cheddin.</p>

      <p>Agh erskyn ooilley, hayrn shin gys cooinaghtyn dy row shin dy
      mennick er nyn oltooaney liorish cloan y theihll—as cha row eddin
      ain dy obbal ad—dy row ny reiltee, ny fir-oik, as ny hard-gheiney
      ain kinjagh brishey ny saraghyn, as nagh nhimmey Wesleyan va veg
      share na sleih elley, mannagh row ny smessey. Nish eer my va’n
      oltooan shoh, ayns ayrn, er-gerrey dy laue kiart, cha voddagh shinyn
      jannoo rish; son, tra b’lhoys da fer erbee jin oghsan y chur da veg
      jeh nyn mraaraghyn, red ren shin keayrt as keayrt, as er-lheh, son
      goaill bolgymyn dy yough, yiarragh ad rish er y çhooyl, “C’red ta
      shen dhyt’s? T’ou uss as dty horçh jannoo foddey ro chreeney jiu
      hene. Ta’n shirveishagh ain gra, as ta shin hene toiggal, dy vel
      jough coyrt gennallys ’sy chree as aash gys yn aigney. Cre’n cree
      oddys v’ec dooinney ta fegooish bine dy yough? Ta jough as liggar
      cretooryn mie Yee, as dy ve goit lesh toyrt-booise lioroosyn ta
      credjal as toiggal yn irriney; shen-y-fa cum uss dty hengey jin, as
      faag void sleih ta ny share na oo-hene. Cha row Wesley agh dooinney,
      as ta deiney chiart cha creeney rish ’sy theihll foast.”</p>

      <p>My veagh veg rait roo mychione saynt, ny rour imnea dy haglym
      cooid heihltagh, cha gredjagh ad dy row assee ayn, liorish dy row
      Solomon er ghra, “Ta argid gansoor dy chooilley nhee.” Inshagh ad
      dooin neesht, dy row Abram, ayr ny credjuee, “feer verçhagh ayns
      maase, ayns argid, as ayns airh.” My yiarragh shin roo dyn ad dy
      hreishteil ayns berçhys neu-hickyr, agh ayns y Jee bio, chassagh ad
      nyn ghib orrin, as cha neaishtagh ad rooin. S’firrinagh t’eh, “Tra
      ta’n berçhagh loayrt ta dy chooilley ghooinney ny host: as jeeagh
      cre erbee t’eh dy ghra, t’ad dy voylley eh gys ny bodjallyn: agh my
      ta’n boght fosley e veeal t’ad gra, Quoi eh shoh?” Va shin er
      chlashtyn neesht dy re shoh myr va paart jeh ny localyn share v’ain
      dellit roo, ny cheayrtyn ec ny meeteilyn raiee.</p>

      <p>Wahll, lurg dooin v’er ghoaill hooin hene ny reddyn shoh, marish
      red ny ghaa elley, haink gys nyn gooinaghtyn, chammah as ny
      coontaghyn va shin er chlashtyn as er laik er dagh çheu jeh’n
      chooish, as lurg dooin v’er hyndaa ad harrish as harrish dy
      kiaralagh ayns nyn aignaghyn, choard shin ooilley myr lesh un chree
      ayns y vriwnys ain, va shen, dy row mwane yn anvea shoh ta nish ny
      vud ain, er ny yientyn ayns Lunnin, ec y traa va shirveishee yn
      Agglish ain hoshiaght dy brynnagh er nyn slaa seose lesh yn fockle
      “Reverent,” hug leshtalyn daue son cummey ad hene gys cliaghtaghyn
      mooaralagh berçhee yn ard-valley, as feallagh elley veagh veih traa
      gy traa fakin ad, goaill huc hene ayns towse smoo ny sloo jeh ny
      cliaghtaghyn staydoilagh cheddin, as cummal magh ad gys y sleih raad
      v’ad troailt, myr gra roo, “Vraaraghyn, eiyr-jee orrinyn—myr ta
      shinyn eu son sampleyr;” as by-chyndagh rish shoh dy row earrooyn
      mooarey jeh ny Methodeeyn er nynsagh drogh oashyn, as ny vegganyn er
      n’gholl geiyrt er fardail gyn ymmyd, bunnys gyn-yss daue hene.</p>

      <p>Ny-yeih, ga dy row ny reddyn shoh oyr dy hou-aigney dooin, foast
      v’eh yn credjue onneragh ain, dy beagh eh red feer aggairagh da fer
      erbee ghoghe er dy charraghey ny brishaghyn lesh lheid ny saaseyn as
      veagh gaueagh dy yannoo ny smessey jeu, as nagh row saase nyn gour
      agh, ayns y spyrryd meen dy ghunnallys crauee, nyn gheayltyn ooilley
      y choyrt dy cheilley ’syn obbyr, as lesh un chree as aigney shassoo
      er dy negin da ruleyn shenn Yuan Wesley ve er nyn gooilleeney liorin
      maghey shoh, cha nee ayns ayrn agh “ayns y clane;” as quoi erbee eh
      hene, lhig eh ve ard ny injil, boght ny berçhagh, ynsit ny
      neu-ynsit, “nee jannoo cliaghtey jeh brishey veg jeu, lhig da ve
      inshit dauesyn t’er nyn arrey harrish yn annym shen—as raaue v’er ny
      chur da mychione shaghrynys e raaidyn. Eisht mannagh gow eh arrys
      gyn ayrn sodjey ve echey ny mast’ ain.”</p>

      <p>Dooyrt shin ooilley dy re shoh va’n ynrycan red yinnagh jannoo,
      as dy re nish hene va’n traa er e hon. Dy firrinagh-focklagh, va
      shin coontey dy beagh eh yn vlebbinys smoo ’sy theihll dooin dy
      yerkal rish monney erbee dy vieys beayn ny mast’ain, choud’s hannagh
      shin jeh nyn yioin ayns commee marish ny lheid as nagh vel s’coan
      veg oc agh shliawnid skeetagh, marish giootyn dooghyssagh yn kione
      as y gob, as ta lhiggey orroo dy vel ad cha spyrrydoil shen derrey
      heillagh fer dy jinnagh ad nyn mioys y chur sheese son ny
      braaraghyn; ec y traa cheddin cha jean un mac dooinney jeu eh hene y
      obbal jeh lhongey dy vee blaystal ny gless dy stoo, as e chrosh y
      hroggal er graih ny braaraghyn annoon, my sailloo tuittym as
      çherraghtyn runt mygeayrt-y-mysh!</p>

      <p>As ren shin nyn aignaghyn dy slane y yannoo seose dy choyrlaghey
      nyn sheshaghyn Creestee, ad dy yannoo ny oddagh ad ayns cooney lesh
      ny Methodeeyn Sostynagh, dy scughey ny kip-snapperal ass raad y
      pobble, as shen dy bieau, roish vees tooilley jeeill jeant ’sy
      çhioltane.</p>

      <p>Er-jerrey, ayns wheesh as dy row yn irree-magh as yn imraa dy
      irree-magh cheayll shin jeh ny Methodeeyn voish çheu elley jeh’n
      ushtey brishey nyn greeaghyn, as lhieeney ny sooillyn ain lesh jeir
      oie as laa, hionn ny braaraghyn dy creoi orrym’s mee dy yannoo yn
      bit shoh dy screeu, as dou dy ghra dy beagh shin feer wooiagh eh ’ve
      currit ayns y Herald; myr va shin dy imlee treishteil my veagh yn
      choyrle giare as aashagh t’ayn er ny ghoaill cha onneragh as t’eh
      chebbit, nagh voddey derrey yioghe shin slane livrey.</p>

      <p>Ta reyggyryn dy gheiney sheelt, cairal, as crauee, foast
      çheu-sthie chammah as çheu-mooie jeh’n Chonference, nagh jean ad
      hene y ymmyrkey myr çhiarnyn harrish eiraght Yee, as nagh vel jannoo
      jee jeh nyn molg, ny gooashlaghey yn jalloo airhey—deiney meen as
      creeney, fegooish neu-chormid as fegooish craueeaght-oalsey, nee
      streeu dy yannoo dy chooilley nhee dy feeudagh as cordail rish yn
      oardagh. Agh lurg ooilley, c’red nee sleih my haghrys da tranlaase
      laue yn eaghtyr y gheddyn jeu? Cammah, my vees eh eer myrshen, (red
      s’lioar my vees,) nagh vod sleih kiarail y ghoaill jeh’n sporran
      shickyr? As varramayd, mannagh vel shin mollit glen, dy der shen
      lesh dy-chooilley nhee gys kiartys lane-vie tappee, as cha bee yn
      “Dooinney Baarlagh” ain arragh jeeaghit er liorin myr “Fer ny
      faillee.”</p>

      <p>Foddee dy bee foill er ny gheddyn son nagh vel y chooish ain er
      ny chur hiu ayns Baarle, agh ta shen red nagh voddym’s dy jesh y
      yannoo. Cha ghow mee rieau orrym dy screeu red erbee dy ve fakinit
      liorish sooillyn y theay, er-lhimmey jeh mysh lieh-dussan dy
      charvalyn ayns Gaelg, as ta traa liauyr er-dy-henney. Der shiu shoh
      ayns y phabyr? Mannagh der, ta shin choud shen aarloo: agh ta
      treisht ainyn ayndiuish nagh jean shiu beg y hoiaghey jin as nyn
      gooish, ny jeh çhengey ny mayrey Ellan Vannin.</p>

      <p>Slane lhiu, &amp;c., Juan as e heshaghyn. Mannin, Meanagh y
      Touree, 1850.</p>
    </body.content>
  </body>
</nitf>

<nitf xmlns="http://iptc.org/std/NITF/2006-10-18/" xml:lang="gv">
  <head>
    <pubdata name="Mona’s Herald"
      date.publication="1872-01-10+00:00" type="print"/>
  </head>
  <body>
    <body.head>
      <hedline><hl1>Yn lhaih Gaelgagh ayns Purt ny Hinshey</hl1></hedline>
    </body.head>
    <body.content>
      <p>Dy row eh feer wooiagh dy row cummaltee Phurt ny Hinshey er
      ghoaill toshiaght yn chied eallagh dy hoiaghey seose çhengey ny
      mayrey oc hene. Ren eh prowal mygeddin veih Goo Yee chammah yn Shenn
      Chonaant as yn Conaant Noa dy row Goo Yee ayns yn ansh v’eh currit
      dooin cha aalin as cha gloyroil ayns y ghlare ain nagh row red erbee
      harragh harrish. Phrow eh myrgeddin liorish screeudeyryn lheid as
      Adam Clarke as feallagh elley marish va toiggal ny chied ghlaraghyn
      dy row yn aalid eck mooar as nagh lhisagh tribe ve caillit ayns
      Israel. Va dooinney yn stoyl-drommey myrgeddin coyrlaghey yn aegid
      dyn goaill nearey rish yn ghlare oc hene, as geddyn foill daue er yn
      oyr tra yinnagh fer fenaght nhee erbee jeu ayns Gailk, dy re ansoor
      Baarlagh yinnagh eh geddyn, goaill nearey rish yn ghlare oc hene.</p>

      <p>Ren eh myrgeddin lhaih screeunyn screeut liorish Juan Thomase Mac
      y Chleree, Swansea. V’ad screeut ayns çhengey ny mayrey. V’ad lane
      dy chreenaght as jeh aalid vooar. Ta shin booisal da’n saggyrt er e
      hon. Ren dooinney yn stoyl-drommey çhyndaa ad dys Baarle, as ad y
      lhaih ayns clashtyn yn phobble. Va soiagh mooar jeant jeu.</p>

      <p>Va’n pobble voish dagh ard jeh’n çheer er nyn jaglym cooidjagh as
      va laa ayns Purt ny Hinshey nagh bee dy leah er ny yarrood. Ta
      faggys yn balley ooilley er ny aa-vioghey, goaill wheesh dy haitnys
      ’sy çhenn ghlare. Ta veg agh sheean trooid ooilley ny straidyn
      goaill boggey as goltaghey y cheilley lesh ny goan, “Shoh Ollick
      yennal as blein vie noa as slaynt dys y Stoyl-drommey.” Ta’n Bayllee
      hene er ghoaill lane taitnys ayns cur er e hoshiaght eh wheesh as
      t’eh abyl. Ta soiagh mooar jeant jeh trooid y valley. Cha vodmayd
      rour onner y choyrt da paart dy vraane va ayns shen. Ren ad cur magh
      yn çhenn ghlare lesh taitnys.</p>
    </body.content>
  </body>
</nitf>

<nitf xmlns="http://iptc.org/std/NITF/2006-10-18/" xml:lang="gv">
  <head>
    <pubdata name="Mona’s Herald"
      date.publication="1872-02-21+00:00" type="print"/>
  </head>
  <body>
    <body.head>
      <hedline><hl1>My chaarjyn as gheiney çheerey</hl1></hedline>
    </body.head>
    <body.content>
      <p>My chaarjyn as gheiney çheerey, cha row mee rieau er yerkal dy
      akin lheid yn çhaglym mooar as t’ayns shoh yn oie noght, er jeet dy
      cheilley dy chlashtyn arraneyn as co-loayrtys Gaelgagh, as myrgeddin
      Goo Yee er ny lhaih ayns çhengey ny mayrey Ellan Vannin. T’eh
      boggoil dy akin lheid y shilley. T’eh prowal dy vel ny Manninee
      booiagh clashtyn glare nyn shenn-ayraghyn: va’n traa, as cha vel eh
      foddey er dy henney, ta shen, çheu-sthie jeh three feed blein, tra
      va feer veg dy Vaarle loayrit ayns yn ellan shoh, çheu-mooie jeh ny
      baljyn-margee, as va’n Goo er ny phreaçheil ayns Gaelg ayns ny
      kialteenyn skeerey ghaa ny three dy Ghooneeyn ’sy vee.</p>

      <p>Roish va ny scriptyryn er ny chaghlaa gys Gaelg, va ny saggyrtyn
      lhaih shirveish ny killagh veih’n Vaarle ayns Gaelg, myr v’ad jannoo
      yn çhirveish. Tra va ny scriptyryn hoshiaght çhyndaait gys Gaelg, va
      ayrn y pheesh currit da dagh saggyrt dy yannoo, as tra va’n obbyr oc
      jeant, v’ad printit ayns three ayrnyn. Va’n Shenn Chonaant ayns daa
      ayrn as yn Conaant Noa er hene, as tra haink yn ayrn s’jerree va
      printit gys Aspick Hildesley, ghow eh lheid yn boggey jeh, ga nagh
      row eh hene toiggal eh, dy dooyrt eh, “Hiarn, nish t’ou cur kied da
      dty harvaant paartail ayns shee cordail rish dty Ghoo, son ta my
      hooillyn er vakin dty haualtys.” (Luke 2nd chap., 29th verse). Va
      shoh Jesarn; daa laa lurg shen, v’eh bwoaillt lesh palsy myr shen
      nagh loayr eh arragh, as shiaghtin lurg shen, phaart eh.</p>

      <p>T’eh red feer yindyssagh nagh vel yn Ghaelg gollrish yn Vaarle,
      son fer erbee ta toiggal as loayrt yn Ghaelg dy mie, t’eh toiggal dy
      chooilley ockle jeh. As eer ny scriptyryn t’ad ayns ymmodee boaylyn
      cur bun ny toiggal er y Vaarle. Cha vel feme ocsyn ta clashtyn eh er
      lioar fockleyr ny dictionary ve lioroo dy gheddyn meanal ymmodee jeh
      ny focklyn ta loayrit.</p>

      <p>Er laa ny Kingeesh, va’n gioot dy hengaghyn currit da ny
      hostyllyn, chied phreaçhooryn e ghoo, dy voddagh ad fockley magh ny
      naightyn mie dy haualtys dauesyn ooilley v’ec Jerusalem ec yn traa
      shen, son va sleih ec Jerusalem ec yn traa shen veih dy chooilley
      ayrn. Haink aggle yindyssagh orroo ooilley tra cheayll ad ny
      hostyllyn loayrt dy chooilley ghooinney ayns glare e ghooie hene.
      Harragh ad shoh thie gys yn çheer oc hene, as ginsh da nyn gheiney
      çheerey ny reddyn yindyssagh v’ad er chlashtyn, myr shen va ny
      naightyn mie dy haualtys er ny skeayley. (Jannoo ny Hostyllyn 2nd c.
      1st v. &amp;c., 1st Corinthianee 14th c., 1st-16th v.) Kyndagh rish
      ny ymmodee joarreeyn ta çheet dys Mannin cooinaghtyn jeh, nagh jig
      eh ooilley cooidjagh sheese.</p>

      <p>V’eh cliaghtey ve grait ayns Mannin, tra va fer erbee goll gys
      Purt ny Balley ny Hinshey dy chummal, “T’eh cur seose yn seihll, as
      goll gys Purt ny Hinshey,” agh cha vel eh myr shen nish, son ta
      deiney Purt ny Hinshey soiaghey sampleyr roin veagh eh mie dooin
      geiyrt er, ta shen, dy reayll seose yn ghlare ain hene, glare nyn
      shenn ayraghyn. Ta ny Bretnee freayll seose yn ghlare oc hene, ayns
      aght yindyssagh, myr shen dy vel ad clashtyn yn Goo er ny phreaçheil
      dy chooilley Ghoonaght, ny feer vennick, as shegin daue geddyn
      aspickyn ta toiggal as loayrt ayns yn ghlare oc hene.</p>

      <p>Cha vel monney ayns yn ellan shoh nagh vel toiggal Baarle, ga
      nagh vel ad taggloo eh feer vie, agh bare lhieu shoh clashtyn yn Goo
      er ny phreaçheil ayns Gaelg na ayns Baarle, son t’ad toiggal dy
      chooilley ockle jeh. Ta paart ’sy skeerey aym pene share lhieu mee
      dy haggloo roo as dy phrayal maroo ayns Gaelg na ayns Baarle. Bee eh
      mie my oddys mayd aa-vioghey yn çhenn ghlare. T’eh smooinit dy vel
      daa cheead glare ny ny smoo ’sy theihll, myr shen dy vel adsyn ta
      currit magh dy phreaçheil yn sushtal da ny hashoonee quaagh gynsagh
      glare yn sleih huc t’ad goll, as çhyndaa ny scriptyryn ayns yn
      ghlare shen, dy vod ad clashtyn as lhaih yn Goo ’sy ghlare oc hene.
      Va shirveish Ghaelgagh cliaghtey ve freilt ayns yn çhenn cheeill ’sy
      valley shoh, as veagh eh lane sleih dy chooilley cheayrt v’eh
      foshlit son yn çhirveish shoh. Ta mee clashtyn dy vel shirveish
      Ghaelgagh freilt foast ayns cabbal Wesley ’sy valley shoh.</p>

      <p>Tra hie Saggyrt Brown gys skeerey Braddan, ga dy row eh er roie
      dy mie ayns eash, ec yn traa shen dynsee eh Gaelg, as ayns traa
      gerrid v’eh abyl lhaih as preaçheil ayns çhengey ny mayrey Ellan
      Vannin. As myr sodjey v’eh goll er, ny smoo dy haitnys v’eh goaill
      ayn, as ny smoo dy aalid v’eh fakin ayn. Ga dy row eh toiggal
      Hebrew, Greek, as Latin, va’n Ghaelg jeh ny smoo dy ymmyd dauesyn
      v’eh preaçheil daue son v’ad toiggal eh. Cha jean eh mie dou goaill
      seose veg smoo jeh traa yn meeiteil, son ta sheshaght vooar çheet
      geiyrt orrym dy lhaih as dy ghoaill arraneyn as dy yannoo
      kiaulleeaght.</p>
    </body.content>
  </body>
</nitf>

<nitf xmlns="http://iptc.org/std/NITF/2006-10-18/" xml:lang="gv">
  <head>
    <pubdata name="Mona’s Herald"
      date.publication="1872-02-21+00:00" type="print"/>
  </head>
  <body>
    <body.head>
      <hedline><hl1>Screeuyn veih Juan Thomase Mac y
      Chleree</hl1></hedline>
    </body.head>
    <body.content>
      <p>T’eh jannoo lane taitnys da my chree (ga bunnys three cheead
      meeilley jeh) dy chlashtyn dy vel Manninee fey-yerrey, ga yn laa
      lurg y vargey, doostey ass nyn merriuid haveenagh dy hauail çhengey
      ny mayrey veih ve ooilley cooidjagh oanluckit ’syn oaie.</p>

      <p>Ga dy vel ee roie dy tappee gour y vullee, gollrish ny banglaneyn
      elley jeh’n çhenn ghlare ghooie va keayrt dy row gurneil yn trass
      ayrn jeh’n Rank, ny-yeih cha vel eh yindys erbee dy vel ad ooilley
      goll sheese y lhiargagh agh er-lheh yn Ghaelg Vanninagh son ta cha
      beg dy chummaltee ’syn ellan.</p>

      <p>Ta Jee er choyrt wheesh dy cheeall da dooinney nish dy vel eh
      gimman ny greienyn-aileagh, t’eh jannoo eer er famman ny geayee, as
      ta wheesh dy schlei currit da, dy vel eh er n’yannoo mollagyn-aeragh
      dy chur lhieu seose eh dys ny bodjallyn. Ta siyn-shiaullee echey
      myrgeddin dy gholl veih çheer dy heer eer noi sooill ny geayee,
      tidaghyn ny marrey, as gaalyn yn aer. Eer er grunt y cheayin vooar
      hene, ta saase ec dooinney dy chur çhyrrys veih un ayrn jeh’n seihll
      dys ayrn elley lesh bieauid yn tendreil.</p>

      <p>Shen-y-fa ta sleih ny cruinney mestit fud-y-cheilley wheesh shen
      smoo na v’ad rieau roie, dy re yn ghlare s’cadjin ta ’sy theihll
      vees y ghlare smoo ymmyd vees jeant jee. She shoh yn oyr, son y
      chooid smoo, dy vel yn Ghaelg Vanninagh ain er gholl kione my lhie
      cha tappee. Ta Mannin nish jeant myr dy beagh ee ayrn jeh Sostyn,
      raad ta’n Vaarle glare chadjin y theay.</p>

      <p>Ayns Sostyn er-y-fa shen cha vel yn Ghaelg dys ymmyd erbee. Myr
      shoh ta’n Vaarle goaill yn reiltys as yn reiltys vees eck. Ta’n oyr
      feer vaghtal. Ta dellal Vannin currit lesh çheu-sthie jeih queig ny
      shey dy ooryn dys margaghyn Hostyn, as dy ghellal ayndoo shen, she
      Baarle, as Baarle ynrycan, shegin ve oc.</p>

      <p>Ta sleih aegey Vannin myrgeddin, chammah as y çhenndeeaght,
      troailt veih boayl dy voayl er feai ny cruinney: paart dys yn aill,
      paart dys keird­, as paart elley goll shiaulley foddey jeh dy haglym
      cooid as couryn gour y laa fliaghee. Son y chooid smoo, she Baarle
      t’ad loayrt, as ayns Baarle t’ad dellal.</p>

      <p>Fakin shoh ro-laue eisht ta sleih coontey beg jeh’n ghlare ghooie
      oc hene; ec y traa cheddin, oddagh Gaelg ve oc chammah as y Vaarle,
      fegooish yn derrey yeh çheet ayns raad y jeh elley. T’eh yn fardalys
      smoo ’sy theihll dy chredjal dy jinnagh tushtey jeh taggloo as lhaih
      yn Ghaelg dy bragh çheet ’sy raad oc ayns gynsagh yn Vaarle. Cha
      daink shoh rieau my raad’s ayns gynsagh yn Vaarle. Ec jeih bleeaney
      dy eash va mee abyl dy loayrt dy floaoil ayns Gaelg rish cotleryn my
      yishag nagh row Baarle erbee oc, as roish va mee feed blein dy eash,
      va ymmodee lioaryn beggey Baarlagh çhyndaait aym dys Gaelg as er nyn
      gloughey son ymmyd y theay. Nish lesh ooilley’n obbyr shoh ayns
      Gaelg, cha row eh rieau ayns my raad, edyr ayns loayrt ny lhaih yn
      Vaarle.</p>

      <p>Agh ta ard-reiltee Ellan Vannin noi’n Ghaelg. Ta shirveishee yn
      Ghoo jeh dy chooilley chredjue noi eck; ta briwnyn as leighderyn noi
      eck. As ta’n aegid troggit seose nish ny s’mee-hushtee jeh çhengey
      ny mayrey na va maase y vagheragh cliaghtey ve.</p>

      <p>Ayns traa Aspick Wilson as Aspick Vark, cha voddagh dooinney aeg
      erbee geddyn stiagh ayns oik y taggyrtys fegooish Gaelg vie ve
      echey. Tra va Kiare-as-Feed ny Garrane reill roish nish, she Gaelg
      ooilley v’oc—as ayns traa yn Vriw Cain as yn Vriw Crellin cha
      b’lhoys da turneyr erbee çheet kiongoyrt roo nagh voddagh arganey
      ayns Gaelg.</p>

      <p>Ta cooinaghtyn aym pene, ayns laghyn my aegid, dy re ayns Gaelg
      va shin ooilley loayrt rish nyn gabbil as nyn ollagh. Eer ny moddee
      hene mannagh loayragh shin roo ayns Gaelg cha jinnagh ad cloh
      dooin­, agh jeeaghyn mygeayrt-y-moo, goaill yn yindys smoo ’sy
      theihll c’red va shin laccal ad dy yannoo dooin. Cha row ny moddee
      voghtey hene toiggal Baarle, son she Gaelg ooilley v’oc, as cha row
      ad goaill nearey jee noadyr.</p>

      <p>Cha nhimmey blein er dy henney neayr’s verr mee er shenn
      ghooinney ’sy raad vooar, geiyrt roish lieh-ghussan dy vooaghyn
      bluight voish y vagher raad v’ad er ve gyndyr, dy chur stiagh ad ’sy
      thie ollee.</p>

      <p>Va injeig veg choon combaasal yn vwaane; cha leah’s hooar ny
      booaghyn stiagh ayns shen, lesh nyn muilg lane, hie ad dy ghleck ry
      cheilley choud’s va’n shenn ghooinney fosley yn dorrys dy gheddyn
      stiagh ad. Cha leah’s haink eh magh, ghow eh ny vud oc ayns
      farg-eulys bunnys brishey ny hasnaghyn ayndoo lesh y vad v’echey ny
      laue, gyllagh ny henmyn oc ayns Gaelg, my v’ad broo y cheilley lesh
      nyn eairkyn, as gra:</p>

      <p>“Ghonnag” ny “Veeataig dyn nearey myr t’ou, gow stiagh dys dty
      eiystyr, as yiow fea.</p>

      <p>“Vriggin! Mannagh der oo seose ayns traa brishym ny craueyn
      aynyd—y red vrein myr t’ou. Stiagh lhiat ta mee gra rhyt!</p>

      <p>“Ghooag ghaaney, der oo seose, der oo!” As cheau eh yn vad urree,
      woaill eh ee er ny heairkyn as huitt ee sheese er ny glioonyn eck.
      Heill mee shickyr dy liooar dy row ny heairkyn eck brisht.
      Fey-yerrey liorish gyllagh as geealley hooar eh ad ooilley stiagh er
      nyn eiystyr as va fea er.</p>

      <p>“My henn ghooinney,” dooyrt mee rish, “ta ny booaghyn ayd’s er ve
      ynsit dy mie ’sy Ghaelg.”</p>

      <p>“Gaelg voght orroo,” dooyrt eh. “Tra ta nyn muilg lane as ad goll
      stiagh, ta’n gleck as y reaid t’oc dy liooar dy vrasnaghey Job hene,
      dy beagh eh ny vud oc—agh ta mish er chur er ny craueyn ocsyn
      jeesternee dy mie as lhig daue shen y ghoaill son shibber daue.”</p>

      <p>Myr shoh, Ghawson, t’ou cur-my-ner dy row eer maase y vagheragh,
      ayns ny shenn traaghyn roish nish, toiggal yn Ghaelg ny share na
      ta’n chooid smoo dy leih nish.</p>

      <p>“Lhig jee goll roee,” jir ad, “cre sheeu ee dooin nish? Cha
      vodmayd dellal aynjee ayns Sostyn ny s’coan boayl erbee elley. Cha
      vel ee er-y-fa shen dys veg yn ymmyd da’n ellan nish—lhig jee goll
      roee raad saillee.”</p>

      <p>Agh ta mysh thousane dy Vanninee ayns ayrn jeh America, enmyssit
      Cleveland, nagh niarragh shoh, “Lhig jee goll roee raad saillee.”
      She Gaelg t’oc ooilley ec meeiteilyn y cheilley ayns nyn ghellal
      dagh laa, ayns soilshaghey Goo Yee da’n phobble, as bunnys dy
      chooilley nhee elley, ec y traa cheddin nagh vel sleih erbee
      mygeayrt-y-moo ta Baarle veg share oc.</p>

      <p>Va jees jeu keayrt ec my hie’s bleeantyn dy mie er dy henney. Va
      fer ruggit ayns America, ga jeh ayr as moir Vanninagh—v’eh ynsit son
      leighder. Va’n fer elley mac shayrey dou hene, hie roish ’syn aegid
      echey dys America, as tra daag eh yn ellan, cha row eh toiggal veg
      agh Baarle. Hug ad yindys orrym pene dy chlashtyn yn Ghaelg vie
      v’oc—as cha row eh jannoo hyntyr erbee da’n Vaarle v’oc. Va’n daa
      ghlare oc ayns ynnyd unnane. Ta un red elley ayn hoilsheeym dhyt,
      Yuan Ghawson, as verrym jerrey er my choontey.</p>

      <p>Mysh three bleeaney as feed er dy henney, hie mee laa dy row dy
      akin y Cholloo marish shenn ainjyssagh haink dy yeeaghyn mee veih
      Lunnin. Tra rosh shin dys mullagh yn Howe va boayl ayns shen va
      keayrt ennagh dy row raad va ny creggyn er nyn scoltey as raipit
      veih my cheilley ayns aght feer yindyssagh ec craa vooar hallooin.
      Ta’n boayl enmyssit ny Scauryn.</p>

      <p>Va shiartanse dy yuillyn aegey ayns shen mysh jeih ny dussan dy
      vleeantyn dy eash, gastyrt freoagh son aile. Vrie mee jeh’n er smoo
      jeu ayns Baarle c’raad va ny Scauryn. Yeeagh ad ooilley orrym as
      yiargee ad seose ’syn oaie—agh cha dooar mee un ockle dy ansoor.
      Vrie mee reesht jeh’n yuilley smoo jeu ayns Baarle kyndagh rish y
      joarree va marym, row ad er choayl nyn jengey ’sy freoagh. Cha row
      mee veg s’creeney na va mee roie: doshil ny guillyn nyn meeal
      gollrish shenn scarrag er y dooan—as heillagh fer dy datt nyn
      sooillyn ’sy vollag oc lesh yindys.</p>

      <p>Smooinee mee çhelleeragh er y Ghaelg, as vrie mee jeu kys nagh
      dug ad ansoor dou tra loayr mee roo ayns Baarle? Cha leah’s cheayll
      ad yn Ghaelg, heillagh peiagh dy row spyrryd noa sheidit stiagh
      ayndoo er çheu-sthie son v’ad lheimyragh, goaill kesmad, as
      cor-lheimyragh, streeu ry cheilley, quoi yioghe hoshiaght dy
      yeeaghyn yn boayl dooin. Fey-yerrey, roish daag shin ad, vrie mee
      jeu row thie scoill ’syn naboonys oc dy ynsagh yn Vaarle. Oh va,
      dooyrt ad, “agh cha vel traa ain goll huggey. Ta un yuilley beg ayns
      shid ta goll, as ta Baarle echey agh ta Gaelg share echey,” dooyrt
      eh.</p>

      <p>Tra va mee goll roym dy aagail ad, yeeagh yn fer shinney jeu feer
      yennal seose ayns my eddin as lesh sooill feer vitçhooragh vrie eh
      jeem kys nagh loayr mee roo hoshiaght ooilley ayns Gaelg. Agh roish
      va traa aym freggyrt eh, dooyrt eh roosyn va mygeayrt-y-mysh lesh
      lane yindys, “Agh quoi heillagh,” dooyrt eh, “dy beagh Gaelg ec
      mwannal bane?”</p>

      <p>Ta mee dy slane credjal, Dawson, dy vel ny feedyn ’syn ellan ain
      foast, ayns shid as ayns shoh chammah jeh’n aegid as y çhenndeeaght,
      nagh vod lhaih Goo Yee edyr ayns Baarle ny Gaelg.</p>

      <p>Nish ga dy vel yn Ghaelg bunnys ersooyl (as roee hig ee nane jeh
      ny laghyn shoh), shickyr ta shin ooilley credjal dy lhisagh dy
      chooilley unnane ve ynsit dy lhaih Goo Yee ’sy ghlare shen share
      toiggal t’oc jeh. Fys feer vie t’aym’s dy jinnagh adsyn t’er ve
      troggit ’sy Ghaelg veih’n chlean, myr dy beagh eh, gynsagh dy lhaih
      ayns Gaelg ayns kerroo yn traa ayn ynsagh ad yn Vaarle er yn oyr dy
      chooilley ockle t’ad gynsagh dy lhaih, t’ad toiggal ro-laue.</p>

      <p>Shoh yn ynrycan vondeish, choud’s ta mish abyl dy ghoaill tastey
      jeh, yinnagh girree ass gynsagh ooilley adsyn nagh vel scoill oc
      ’syn ellan dy ve ynsit dy lhaih Goo Yee ayns çhengey ny mayrey,
      yinnagh leeideil dys saualtys nyn anmeenyn.</p>

      <p>Cha vel mee coyrlagh oo dy ghoaill tastey jeh red erbee nagh vel
      mee hene er n’gholl ny hrooid as er phrowal.</p>

      <p>Roish va mee feed blein dy eash va daa scoill Ghaelgagh aym ayns
      Skeerey Yurby as keead dy lieh scoillar ayndoo—paart jeu va oeghyn
      oc.</p>

      <p>Ga, son y chooid smoo, cha row monney ynsagh oc roish shen,
      ny-yeih va paart jeu oddagh lhaih yn Vaarle feer vie. Agh t’eh
      yindyssagh cre’n taitnys ghow shenn as aeg ayns gynsagh dy lhaih yn
      Ghaelg—as v’eh oc bunnys çhelleeragh, er yn oyr dy row ad toiggal dy
      chooilley ockle v’ad gynsaghey. Hie ymmodee jeu lurg shen dys
      America—cur lhieu nyn ynsagh Gaelgagh maroo ta tannaghtyn ny vud oc
      gys y laa t’ayn jiu.</p>

      <p>Va ymmodee jeusyn myrgeddin, duirree ec y thie, ghow rish er nyn
      lhiabbee-vaaish, dy re yn taitnys ghow ad ayns lhaih yn Ghaelg hug
      orroo dy chooilley laa dy lhaih ayrn ny ayrn ennagh jeh Goo Yee as
      ren fey-yerrey leeideil ad dys Creest nyn Saualtagh, son leih
      peccaghyn as credjue bioal ’syn ennym echey. Va shiartanse jeu, tra
      detlee nyn anmeenyn thie dys Jee, as y lioar chasherick shen ayn,
      ghow ad wheesh dy haitnys dy lhaih ayns nyn ghlare ghooie hene, ry
      gheddyn ny lhie rish y lhiattee oc, tra va’n spyrryd ersooyl.</p>

      <p>Shen-y-fa my she yn yeearree creeoil ayd dy ynsagh sleih dy lhaih
      Goo Yee ayns Gaelg, glare v’ad cliaghtey toiggal foddey share na’n
      Vaarle—my she er coontey dy hayrn sleih dys tushtey dy Yee trooid
      Chreest, dy vel oo laccal aa-vioghey yn Ghaelg ta paartail feer
      tappee—cre smoo oddym’s gra rhyt na ta mee er ghra, agh shoh:</p>

      <p>Aigh vie dy row lhiat, markee er dty hoshiaght er coontey yn Ghoo
      dy irrinys, dy veenid, as dy chairys, as dy der Jee dhyt e vannaght.
      Amen.</p>

      <p>Juan Thomase Mac y Chleree, ’Sy Thalloo Vretnagh.</p>
    </body.content>
  </body>
</nitf>

<nitf xmlns="http://iptc.org/std/NITF/2006-10-18/" xml:lang="gv">
  <head>
    <pubdata name="Mona’s Herald"
      date.publication="1872-02-21+00:00" type="print"/>
  </head>
  <body>
    <body.head>
      <hedline><hl1>Aa-vioghey yn çhenn ghlare</hl1></hedline>
    </body.head>
    <body.content>
      <p>Ta’n çhaglym mooar shoh prowal dy vel ny smoo dy leih Gaelgagh
      ’sy valley shoh, na va mee smooinaghtyn. T’eh er ve rait dy row
      paart dy Vanninee cliaghtey goaill nearey jeh glare yn çheer oc
      hene, agh lhisagh ad ve moyrnagh jeh, ayns ynnyd goaill nearey
      jeh—cre yinnagh shin gra, dy beagh ny Sostynee goaill nearey jeh
      Baarle as ny Frangee jeh’n ghlare Frangagh. Shegin da ve feer
      boggoil da ny deiney shoh t’er jeet choud dy raad dy gheddyn seose
      yn meeiteil shoh dy vel whilleen er jeet dy eaishtagh roo, as hig ad
      thie lesh gennallys, nagh vel yn laboraght oc ayns fardail, ayns
      streeu dy aa-vioghey yn çhenn ghlare, çhengey ny mayrey Ellan
      Vannin.</p>
    </body.content>
  </body>
</nitf>

</corpus>
